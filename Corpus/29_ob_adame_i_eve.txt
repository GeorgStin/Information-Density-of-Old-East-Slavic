О АДАМЕ
 

Адам[1] же в Раю преж преступления[2] вся имяше в воли своей, вся в воли его ходяху. И егда изгна его Господь из Рая и сѣде во Едеме[3] пред дверьми райскими и видѣ сонъ, како хощет родити Каина[4] и Авеля,[5] и в кое лѣто хощет убити Каинъ Авеля. И запрети ему аггелъ не повѣдати Евзе.[6] И ту пребысть 70 и 9 лѣт[7] и в болѣзнь впаде чревную, и не вѣдяху, что есть болѣзнь его. И собрашася от мала и до велика и вси чюжахуся и глаголаху Евзе: «О мати наша, ты вѣси сокровенная его вся, яви нам, что се толико отецъ нашь болит?» И всѣх бяше людей над Адамомъ 6000 мужей.
 

 
 

Евга то рече: «От преди возвѣщу вам, чада моя. Егда сотвори Богъ Рай на востоце и всю вселенную, и сотвори отца вашего и меня, и предастъ нам Рай и вся скоти, и гади, и вся птица пернатая. Адам же блюдяше восточную страну и сѣверную, аз блюдох западную страну и южную. И паки предасть нам Господь заповедь и паки рече: “Вам вся снѣсте, иже в Раю, а от единого древа не ясте”, и показа нам древа. И взыде на небеса Господь нашь. И мы оба иже обладахове в Раю, и без повелѣния Адамова и моего вси звѣрие и скоти, и гади и не смѣяху ни ходити, ни лячити, ясти что, дондеже повелим имъ.
 

И тогда прииде к нам Дьявол, свѣтелъ, яко аггелъ, и рече намъ: “Что вы рече Богъ ясти или не ясти в Раю?” Адам рече: “Вся намъ повелѣ ясти, толико единого древа заповѣда нам не ясти и повелѣ намъ блюсти ся от него”. Дьяволъ же рече: “Много жалую о васъ, понеже не разумѣете, аще бысте от него снѣли, и вы бы есте бози были”. И той рекъ и отиде от нас. И обрете змию и научи ю.[8] Змия же мнящи, яко аггелъ есть, и прииде ко мнѣ, и показа ми плод, иже от древа. И видѣх аз, яко змия есть любима Богу развѣе всѣх звѣрей,[9] и взях от нея и снедох. И сердце мое возмутися во мнѣ напрасно и в мою страну древеса повергоша листвие свое.
 

Аз же внидох под древо то, от негоже снедох, и возвах Адама и рѣх: “Прииди здѣ, Адам, да видиши великое чюдо”. Аз же уста отверзох, и языкъ мой глаголаше во мнѣ сам, яко да снѣсть Адамъ. Такоже прият Адам, от негоже древеса снѣде. И отверзостася очи наю, и видѣхове очету[10] свою, и сердца наша восхотѣ на похоть. И бысть тако. И вся древеса листвия своя повергоша, и едина смокви листвия своего не поверже. Адам же восплакався велми и рече мнѣ: “О жено, что мы сотворихом!” Такоже сердце мое не отделися от Адама, и внидохом под древо то, иже не поверже листвия, и съшихом листвие смоковное, и сътворихом одеяние себѣ.[11]
 

И тогда слышахом глас съ небесе глаголющь, архаггелъ призываетъ аггелы: “Приидѣте вси, глаголеть Господь, да снидета в Рай, понеже согрешилъ есть Адам”. И паки снидет Господь со всѣми аггелы своими. И ста престолъ посредѣ Раю, и возва Господь гласом великим: “Адаме, Адаме, гдѣ еси?” — отвеща гласъ много. Адам же скрыся. И пояша нас аггелы, и свирѣпо биюще насъ, и изгнаша нас из Рая. Адам же плакашеся и молящеся глаголя: “Послабите намъ, егда когда умилосердится Господь о нас!” И не помилова насъ Господь. Архаггелъ Михаилъ[12] непрестанно моляшеся о насъ ко престолу. И тако изгнаша нас из Рая и отпустиша нас.[13]
 

Мы же седохом Едема оттужени. Адам же паде на лицы своем и плакашеся. И сотворихом дней 15, и изнеможе душа моя во мнѣ гладом, и рѣх ко Адаму: “Господи, востани, да поищеве себѣ храмины, уже бо сердце мое одолѣ во мнѣ гладом и душа моя омале”. Адам же воскликнувъ рече: “О Евга, находит на сердце мое разорити икону твою, но не имамъ с кѣм быти и боюся Бога. А сердце мое не удаляется от тебе”. И воставше и обидохом всю землю, и не обретохом ничтоже снѣдно, но токмо волчецъ[14] и траву селную. И паки приидохове во Едем и плакахомся[15] со вздыханьем. И рече Адамъ: “Господи, припосли ми воню, да тя поминаю”. Тогда посла к нему Господь фимиян, и ливанъ, и ладан.[16] И взятъ Адам и сотвори молбу ко Господу. И тогда умилосердився Господь, и архаггелъ Ивоилъ[17] отлучи 7-ю часть Рая и подасть нам. И преже наядохомся от плода тернова[18] за 17 дний и потом взяхом пшеницу и мед, и масла[19] и ядохом и насытихомся. И изгна вся скоты и звѣрие из Рая и предасть Адаму. Адам же отлучи я́ и сотвори дивие и питомое, и нарече всѣмъ имъ имена, и всѣм вещем питающим ся. И рече Господь: “Терние и волчецъ в дѣланиих твоих да прозябнет”.[20]
 

И поясть Адам волы и взора землю. И прииде Дьявол и ста пред волы, иже не дадяше Адаму землю орати. “Понеже, — рече Дьявол, — моя есть земля, а Божия небеса и Рай. Да аще хощеши мой быти, то землю тяжи. Аще ли хощеши Божий быти, то иди в Рай”. И рече Адам: “Божия суть небеса и земля, и вселенная”. Дьявол же не дадяше ему орати и глаголаше: “Запиши ми рукописание свое, да еси мой, и ты землю работай”. Адамъ же рече: “Чия есть земля, того и аз и чада моя”. Вѣдаше бо Адам, яко снити хощет Господь на землю и родитися от девы. Дьявол же обрадовашеся велми и рече: “Запишися мнѣ”. И взят Адам плача[21] и записа рукописание, и рече: “Чия есть земля, того и аз и чада моя”. Дьявол же взят рукописание Адамова и держа у себя.[22]
 

Аз рѣхъ ко Адаму: “Господи, покаемся, нежели избавит ны Господь от Дьявола”. Адам же рече: “Постимся 40 дней”. Азъ рѣх: “Ты, господине мой, постися 40 дней, а я да пощуся 40 и 4 дни”. И рече ко мнѣ: “Вниди ты в Тигръ[23] реку и положи камень на главѣ своей, а другий под ноги своя и стой до выя в водѣ, а не слышай никогоже, да не паки прѣльщена будеши”. И сотвори ми знамя сокровенно и рече ми: “Не изыди, дондеже аз прииду”. И воставъ Адам и поиде во Иерданъ[24] каятися, и ту снидошася вси звѣрие и птицы, и множество аггелъ и плакахуся Адама. Адам же погрузися весь во Иердани рецѣ и пребысть 40 дней.
 

Дьявол же прииде къ Евзе, аки аггелъ свѣтел, слезы роняша по земли, и глагола ми: “Евга, услыша Господь молитву твою и насъ, аггелъ своих, молящих за тебе, посла мене Богъ, да изведеши из реки Адама”. Аз же не вѣровах, и паки въ 3 день прииде и сотворився во Адамовъ образ и много блазни меня. Аз же не изыдох, дондеже вижу знамя, иже ми рекъ Адам. И егда же соверши Адам 40 дний, грядяше от Иердана и обрете Дьявол слѣд приходящъ ко мнѣ, и убояся велми, и егда како прелщена буду. И егда видѣ мя въ водѣ и возрадовася велми. И егда прииде ко мнѣ, и аз не вѣровах, что есть господинъ мой. И показа ми знамя. Тогда вѣровах и изыдох из реки. Тогда свободи насъ Господь от Дьявола.
 

И седохом в Мадияме[25] и ту родихом Каина и Авиля. И всегда оба скоты пасяху.[26] Во единъ же день воставъ Адам от ложа своего и рече ко мнѣ: “О жено, совершишася лѣта 14, отряжена есть кровь Авеля убиением Каиновым. Дай же ми осля, шед обрящу его”. Яко же слышах аз и распалися сердце мое. И всѣд Адам на осля изѣде и обрете Авеля убьена, и не изрече ничтоже, якоже рече Адаму аггелъ. И принесе Авеля на мѣсто рекома Реон[27] и погребе его ту. И егда аз родих Сифа[28] и рекох ко Адаму: “Господине, не злосерди сердце свое, иже паки родих сына вмѣсто Авеля и нарекоша имя ему Сиф”».
 

И тогда Адам кликну на Евгу: «О Евга, умолчи от рѣчей своих, уже бо духъ мой омале во мнѣ». А Сиф рече: «Господи мой, отче, иду в Рай и принесу что из Рая, видиши и упокоеши себя». Адам же рече: «Сыну, како ты внидеши в Рай? И паки поиди противу Раю плачася, егда како припустит тя Господь от древа маслична[29] взяти, да и увидиши, егда како упокоит ми ся болѣзнь сия». Сиф рече: «Отче, что есть болѣзнь?» Адам рече: «О сыну, велику имам болѣзнь. Егда согреших аз и мати твоя, тогда рече Господь, якоже: “Умножу стенание твое, всегда в печали пребываеши. И дам тебѣ 72 язи — 1-е язя чревом, 2-я очима, потом послѣдую по единой”. А матери вашей рече: “Всегда муж твой обладает тобою, егда же ражаеши, смертью растаешися”».[30]
 

И видѣх Сиф поиде к Раю с материю своею, и видѣ Евга лютого звѣря, рекомаго кордила,[31] гоняща сына ея Сифа. И ставъ рече к нему: «О звѣрю, не помниши ли, како тя сохраних рукама своима? Како смѣеши отверсти уста своя на образ Божий, како смѣешь зубы своими объяти сына!» И тогда звѣрь отвещав Евзе и рече ей: «О Евга, от тебе зачалося ятъ. А ты како смѣла отверсти уста своя на снѣдь, еже рече Господь тебѣ не ясти? Того ради азъ хощу чада твоя поясти». И тогда Евга восплакася и плачь ея слышахом от востока до запада и рече: «О горе мнѣ, Боже мой, отныне и до вѣка кляти мя хощет весь языкъ». Тогда Сиф рече: «Заклинаю тя, звѣрю, в ложе своем пребываеши до суда,[32] егда како дерзаеши на надежу человѣчю». Тако да пребывает в вѣкъ.
 

Сиф же рече, и иде с материю своею, и плакася противу Раю и посыпа перстию главу свою. И явися им архаггелъ и рече к ним: «Что вопиета?» И речь Сифь: «Господи, отецъ мой болит и желает благая райская, хощет видети от древа масличнаго, егда како упокоится болѣзнь его». И тогда рече аггелъ Сифу: «Не имать Адам лечбы, понеже приближишася дни его ко смерти и скончашася дние его». И уломи ему от древа, от негоже изгнанъ бысть Адам из Рая и дастъ Сифу три пруты.[33] И Сиф принесе, идѣже лежаше Адам, отецъ его.
 

И видѣ тогда Адам и позна е́, и прият е́, и воздохнувъ велми, и извитъ венецъ и возложи на главу свою, и видѣ руку Господню, приемлющу душу его. И видѣ Евга кадилницу с ладаном кадящи тѣло Адамова, и три аггелы свеща держаща горяща. И возрѣвъ Сиф на небо и видѣ душу Адамову, отца своего, далеча Господа стоящу, и множество аггелъ, молящеся за Адама. Егда въста архаггелъ Михаилъ и тогда вси аггели умолкнуша. И тогда умилосердися Господь, простер руку свою и прият душу Адамову. И посла Господь аггела, да спрятаетъ тѣло его. И научи Сифа, и взяша тѣло, и несоша на места, рекомое Горусий блятъ.[34] И егда ископаша гробъ, архаггелъ знаменаше гробъ,[35] и бысть глас с небесе глаголя: «Адаме, Адаме!» Он же рече: «Се аз, Господи». И Господь рече: «Се рѣх тебѣ, яко земля и в землю поидеши».[36] И земли рече Господь: «Твоя от твоих к тебѣ приносяще от всѣх».[37] И тако погребоша Адама с венцом, иже бѣ на главѣ его. Евга же умилно гласом молящеся глаголяще: «Господи, владыко, приими дух мой». И тако по Адаме в 6 день преклонь главу и предасть духъ свой Богу. И ту погребоша Евгу, сына ея Авеля. И ту возрасте древо из венца из главы Адамовы.