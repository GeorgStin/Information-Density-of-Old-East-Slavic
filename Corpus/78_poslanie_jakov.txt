ПОСЛАНЬЕ ИЯКОВА ЧЕРНОРИЗЬЦА КО КНЯЗЮ ДМИТРЕЮ БОРИСОВИЧУ
 

Добро бо от Бога къ Божию слузѣ начати,[1] великому князю Дмитрею отъ многогрѣшнаго черноризьца Якова.
 

Написалъ еси покаянье свое велми смирено, и жалостно слышати, понеже много с подъпаденьемъ. Да вѣсть умъ твой, иже тя разумомъ кормить, рече Господь о покаяньи единого человѣка «Вси ангели радуются на небесехъ»,[2] и самъ хощеть обращенья, а не смерти, и на землю сниде не праведныхъ дѣля, но грѣшныхъ. Жертва бо Богу духъ скрушенъ, сердца смирена николи же не уничижить,[3] жертва бо Его подъ языкомъ ти, и законъ Его посредѣ чрѣва ти. И что ся съдѣяло про мене, того всего простить тя Господь Исусъ, всего мира грѣхи вземъ, отъ тайныхъ твоих очистить тя.
 

Молюся Ему отъ сердца, что ли же уже минуло, то и мы слабѣише будемъ, но буди всегда бъдръ и стражь тѣлу своему, блюдися запойства, того бо Духъ Святый бѣгает, и гордости, сему Господь противится, и безаконьнаго смѣса: всякъ бо грѣхъ кромѣ насъ есть, а блудяи свое тѣло оскверняеть.[4] Ни мужь честенъ не внидеть в калню храмину, а ли Богъ.
 

Соломонъ бо, се искусомъ приимъ, всѣмъ заповѣда, глаголя:[5] «Не внимай бо любодѣици, медъ бо каплеть отъ устъ ея, а послѣже горчае золчи и чемери», «не стрѣтай жены сничавы, отврати очи от жены красны», любодѣянья бо жены во высотѣ очью. Да не удолѣеть ти похоть чюжея доброты, и во слѣдъ очью не идеть сердце ти; видъ бо любодѣйци — стрѣла есть чемерита: уязви лицемъ и ядъ въ сердце вложи, и мысли аки мухи вязнуть в поставъ паучий, аки искра медливши в половахъ, пламеньмъ воспалится; неводъ бо сердце ея, и сѣти уды ея, и узы в руку ея, и ловление бесѣды ея, осилы устенъными заведеть во блудъ,— акы волъ поверъстъ послѣдуеть ей на заколенье, аки песъ жажелемъ, а не вѣсть, яко о души течеть. В добротѣ бо женьстѣ мнози заблудишася и пополъзнушася в пагубу, смертию въ адъ, жены бо честныхъ мужь душа уловляют.
 

Егуптянини не взору ли Иосифову восхотѣ,[6] скорбь и до смерти въведе, и про сестру его Дину,[7] сикимляне погибоша[8] и Самсонъ, с ним же Духъ Господень хожаше, и Давидъ, его же Богъ обрѣте по сердцу си, и бысть рабъ очному взору и двое зло створи, и Амомонъ сестры ради Фамары злѣ убьенъ,[9] и Соломонъ паче всѣхъ человѣкъ[10] имѣя премудрость, женами погибе, и старци, судьи Вавилону,[11] похотѣста Сусанѣ, побьена от людей. И Господь, провѣдый душетлѣнный вредъ, рече: «Всь возрѣвый на жену въ похоти ея, уже прелюбодѣвьствовавъ во сердци».[12] Гнушаеть бо ся Господь нечестивыхъ мысли, паче же ражающаго ярь сердца и мудрующаго со сластохотѣньемъ, акы Евга съ бесловеснымъ гадом бесѣдуя, съ змиемъ: поползни бо суть змиевы мысли, въ дрязгахъ темных вредъ почивая, гнѣздятся и свѣта не любять, но, акы нетопыреве, во тму пруть: во тмѣ бо есть учитель их.
 

Мужества бо не дошедль и ни разума еще имѣя, что соблазнихомся? Абы не попустил и нынѣ уносит играти собою, варуйся чресъестественыхъ, сверепа бо есть похоть, акы дикая быль, о себѣ возникъши, на недѣланѣ нивѣ. Имаши силу и удолѣти сеи страхом Божиимъ, аки тяжарь оттребляти садъ желѣзомъ чюжа прилогы, акы кормьчии волны минуя, направляемъ благодатью, и не съступи праваго пути. Имаши жену, матерь похотемъ, ея же ради остави отца и матерь и, по апостолу, не токмо не скверно ложе, ино честно.[13] Не сравнаеть бо ся смрадъ с вонею, ни зла воня со смрадом, ни безаконие со закономъ.
 

Живый въ чистотѣ, акы въ церкви святѣи потыкаемъ свѣстью в горнии Еросалимъ, и тамо в первѣньцѣхъ же вписанъ имаши быти, помня оного, иже по возлежании чертожнѣмь изгонима; гнѣвъ и ярость на согрѣшившая удержи и умалиши грѣхы.
 

Яко молишися Бога — остави ми, якоже оставихъ,[14] благорасуденъ буди, да ни единого вреда на многиѣ възидеть; ни мьщай врагу, пожди Господа,[15] дати поможеть: терпѣнье бо не на лици обрѣтаеться, но въ сердци, не рѣчью издаеться, но дѣлом.
 

И бысть неприпорно ти слышати, чюдно указанье: сѣдяи на хѣрувимѣхъ, Вседержьць воины водимъ связанъ, сѣдяи одесную Отца, на судѣ архиерѣю Пилату стоить, воспросим; и, слышавъ отъ него истину, гнѣваются; лице просвѣтивше си паче солкца, безаконьникы ударяемъ, плеваху, храчюще на лице его; плюновеньемъ отъ рода слѣпаго исцѣливъ, а прочая вѣдома ти. Аще бо божий Сыкъ и мышца господня се подъятъ от человѣкъ без грѣха сы за насъ, да мы, человѣци, от человѣкъ тоже стража, не благодать воздаемъ, но искупаемся долгу.
 

Да не в годы мирныя Исусъ другъ буди, а в годъ ратенъ врагь.[16] Малъ квасъ око смутить, мало слово ярость родить и малыми болѣзньми большихъ изъбыти. Мужь бо терпѣливъ по терпѣнью знаеться, Соломонъ рече: «Терпѣливый лучши крѣпкаго обладый душею своею».[17] Мука есть в мысли тайна, симь и безъ желѣза можемъ быти мученици, аще бо бы молился за пакостьникы, того и бѣси бояться.
 

Полюби Христа, послушай глаголюща ко апостоломъ[18]: «Отъ сего вы разумѣють вси, яко мои ученици есте, аще любите друг друга, а не аще чюдеса творите», и Павелъ рече[19]: «И аще имѣю вѣру, яко и горы преставляти, и раздаю все имѣнье, любьве же не имѣю — ничтоже успѣю». Богословець рече[20]: «Любяй Господа преже и братью возлюби»: указъ бо первому второе. Любы и Богъ есть сынотворенье человѣкомъ досяжено, море смиренью, бездна — долготерпѣнью, источьникъ и огньнъ, елико въскипить, толико жажущего душю запалить. Аще и чюдесы подражати апостолы хощеши, и се ти мощно: они хромым ходити створиша и рукы сухымъ исцѣлиша, а ты храмлющая о вѣрѣ научи, и нози текущихъ на игры къ церкви обрати,[21] и руцѣ исъсохши от скупости к нищимъ на подание простерти створи. И, страстемъ ихъ подражатель хотя быти, аще борения таковаго нѣсть, но вѣнцемъ такимъ не отступило время — и не отстала бо рать дьяволя, не гонять бо человѣци, но бѣси, не мучитель, но дьяволъ. Они терпѣша огнь, звѣри и мечи остры, а ты похоть възгарающюся и мысли звѣрины изутрь востаюша и языкы злыхъ человѣкъ, по реченному, обостриша, яко копья, языки своя.[22] Сего ради Павелъ велить присно вооруженым быти: милостивии помиловани будуть, милость бо на судѣ при всѣмь лишше хвалима есть и смерти избавляеть. «Сѣяи щадя, щадя и пожнеть»,[23] рече Павелъ. «Все вашею любовью да бываеть». И се ти будеть указъ: Ефъфая князя единородная дщи и убогия вдовы двѣ мѣдницѣ,[24] не вѣдѣ, сровналъ ли будеть? Кому то принесени быша правила, своего не остави противу силѣ, се же бы добро в тайнѣ: дѣвица бо хранима и любима внѣшними,[25] аще ли исходить, то всѣмъ годѣ есть, от инѣхъ прокудима.
 

Буди, аки пчела, извону нося цвѣты, а внутрь сты дѣлая, да не дымъ въ солнца мѣсто примеши. И не рцы, что зло творя: «Аще бы се не годно Богу, не попустилъ бы самъ». Власть далъ есть человѣку нераскаяненъ даръ его: не терпить идолослужащимъ и отмѣтающимся его, и еретиком, и дьяволу. Или, готову имѣя цѣлбу покаяньи, и будеши часто огражаяся, еже не любо Богу?
 

А без вѣсти и утрений день, а, рку, и днешний, и нѣсмѣ тому властели, и никтоже вѣсть о себѣ в тайных божиихъ судѣхъ, да вси трепещемъ о своемъ дѣлѣ. Позорище бо есмы ангеломъ и человѣкомъ, и ангелы знаменаются на всяк день, кто что предложить, и ты вникъ во сердци си и мыслью проиди всю тварь и расмотри и: торгъ житья человѣча как ся расходить, по писаному,[26] все стѣня и немощнѣе. И зри Господа с небесъ уже грядуща на судъ человѣческымъ тайнамъ и всѣмъ воздати по дѣломъ его. Вѣдомо ти буди: огнь нас ждеть и огньмь питану быти, и огньмь открывается житье же человѣчѣ, и огньмь искушена будуть дѣла наша. Буди, акы в геонѣ уже врящи! Се жестоко глаголю, да жестока не искусишь и преже времене сготовимъ ищемаго въ время. По пяти дѣвиць мудрыхъ[27] — се есть цѣла ума дѣло и свершеныхъ свершеное свѣршеньство. Аще знаема ти будуть Божия, то во свѣте еси Божий свѣтъ мирови, и възлюбить доброту сердца ти, и благословить мощь твою, и дѣла руку твою прииметь.
 

Се не ласкаясь тебѣ или явити хотя, что вѣдая, или самъ что добро творя, сердовидець есть Богъ, но от любви и от печали и о души твоей, абы ты успѣлъ на добрая. Моего ума, и самъ вѣси, разумъ несвершенъ и всякого невидѣнья исполнь, крыти немощно. Паулъ кореньфѣемь рече[28]: «Аще изумѣхомъся — то Богови, аще умудрихомся — то вамъ». Не уничижаю силы Божья всемощныя, ни отмещю дара, туне данаго ми: от скверна тѣла и от скаредна сердца, от нечистыи души и груба ума и нестроины мысли, от безърасудна языка, и отъ нищю устну слово богато силою и разумомъ Святыя Троица умножено, ни на небеси горѣ, ни на земли долѣ. И ничтоже боле сего, еже знати Господа и повиноватися десници Его, и шюйци Его, и твори-ти волю Его, и блюсти заповѣди Его. Имя бо велико не введеть во царство небесное, ни слово бездѣлно пользуеть слышащимъ, слово бо, дѣлы утворено, вѣры достойно ся творить. Ему же слава в вѣкы вѣком. Аминь.