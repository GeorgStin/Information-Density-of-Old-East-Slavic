МУЧЕНИЕ СВЯТАГО И СЛАВНАГО МУЧЕНИКА ДМИТРЕЯ
Благослови, отче!
Максимиянъ Еркултанъ умирив и данникы створи гофъфы и савромати римомъ,[1] съшедъ въ Селуньскый град,[2] живяше зловѣрникъ и богохулникъ человѣкъ и въ глубину льсти впадъся. Веселяше же ся тогда лесть идолеская и кумирьская и повсюду чтома, гоняху бо служителя Божия и без вины побиваху истинныя премудрости служителя. В нихже бѣ блаженый Дмитрие, являяся самъ и ни единого же страха, ни бѣды съмняся. Житие чисто и бес порока от уности показавъ, спасеное же слово имѣя в собѣ и подавая приходящимъ и уча с радостью, и увѣщевая и глаголя по апостольстѣй заповѣди блаженаго Павла къ святому Тимофѣю, написавшю и уставившю еже створи въ время и безъ времене.[3]
Се убо блаженый Дмитрий от рода славныхъ велможъ и свѣтникъ сый, санъ первѣе приимъ скыпетровъ, и анафипатъ бывъ въ Елладѣ,[4] и оратиона[5] бѣ взялъ ипатова сана от царя Максимьяна. Но онъ паче земную славу ни въ чтоже въмѣнивъ, животворящая же словеса творяше, сказая, яко человѣка погыбша и своими безаконии умерщвена премудреное Божие Слово, плотьское пришествие, отятъ ны от льсти и очисти ны от всякого безумья и всякыя тмы, свѣтъ же въсия, и день свободи въ душах, приемлющихъ е, створи же правду и кротость, любовь, надежю, жизнь творяще вѣчную, временая отмещюще, присносущее же нетлѣнное обручение подающа, въстание еже из мертвыхъ, възвращение еже в породу исходатающи.
Сии учащю блаженому мученику с деръзновениемъ, слово Божие утвержающе вѣрою, мнози же к нему прихожаху от елиньска народа, и збирающимся от запада великаго торга градьскаго въ нарѣчемѣмъ притворѣ ковачьстѣм,[6] идеже бѣ ему обычай сборъ творити подъземными камарами близь людьская баня. Прославивъши же ся славѣ его по всему граду и области.
Тогда повелѣ царь гражаномъ искати крестьянъ. И имше блаженаго Дмитрия, не бѣжа бо ятъ бы: съ братьею же обычная службы въздая Богови. И къ богохулнику Максимеяну, якоже се нѣкый великый ловъ, приведоша, мняще паче приятили явитися царю, яко да не утаится ни единъ же крестьянинъ, но и боляры повѣдающе.
Он же случися иды на позорище града, еже статии нарѣчютъ, позора дѣлма хотящихъ братися оружиемъ. Ту же бѣ ему створено и дъсками огражено — кругъ на высотѣ вися, иже приимаше вся входящая въ нь и позорно противу себѣ борящихся, занеже веселие ему бяше зрѣти пролитья человѣчьскы крови.
Обаче бе-скорби и бес печали бѣ ему позоръ, любляше бо единого борца, именемь Луя, от языка уанъдилска суща, крѣпостью и величьствомъ тѣла възращеша, иже не точью въ Римѣ борбою многы уби, и въ Сермии[7] и въ Селуньстѣмъ градѣ, течаше бо по дъскамъ, и пообрату многою хитростью и учениемъ и обычаемъ убивати многы человѣкы.
Понеже того мнози убояшася, зане не обрѣташеся никтоже противенъ ему, въ старишинахъ имѣше его царь и зѣло любляше его и съ благостию на нь взираше, и хваляше его, и чюдяшеся възрасту тѣла его и величашеся о гордости его. Егдаже близь бы позорища, съсѣдшу ему с колесница, тогда повѣдавше и приведоша къ Максимеяну блаженаго Дмитрия. Въпрашая же его, аще пребываеть и еще Христу покланяяся, и увидѣвъ, яко иныи поучаеть покланятися распятому Христу.
Видѣвъ же царь деръзновение его, крестьянина себе нарѣчюща, и весьма чающа что-либо прияти ради имене Господа нашего Исуса Христа, уже бо и лицо святаго зѣло красно бяше. Он же всѣма в позорѣ сыи и пресловущаго мученика ту же близь позорища людьская баня, повелѣ святаго хранити в пещных камарах.[8] В нихъ же держимъ бысть, узрѣ змию, наричемую скоропию, подъ ногама изълѣзъшюю и покушающюся усѣкнути святаго, знамяние же честнаго креста сътвори на скоропии и плюну на ню, и мертву створи. Абие же ангелъ Господень, пришедь, вѣнець възложи на главу святаго мученика и рече ему: «Миръ тебѣ, страстотерепьче Христовъ! Крѣпися и мужайся!»
Царь же вшедъ в позорище и сѣдъ, Лия же въведъ и призва проповѣдники хотящаго братися от народа, предълагая и съ одолѣньем дары и злато много. Единъ же от народа уноша, зѣло красенъ и еще младъ сый възрастомъ, именемъ Несторъ, уже власы брадныа испущаа, знаемъ сыи славному мученику Дмитрею (видѣша бо бывающая чюдеса от него и многы приходящая к нему и научаеми чтити и покланятися Христу), въниде, в немъже бѣ мѣстѣ хранимъ святый, и припадъ на ногу его, глаголаше: «Рабе Христовъ Дмитрие! Хощу съ Луемъ братися, да помолися о мнѣ Христови!» Святый же сътвори знамяние Христово на челѣ его и на сердци его, и отпусти его, рекъ: «И Лия побѣдиши и за Христа мученъ будеши».
Шедъ же в позорище и по степеньмъ съскочивъ, съвергъ же ризу, и ста предъ Максимеяномъ; яко удивльшюся цареви, призва к себѣ искочившаго уношю, увѣщеваше же его, глаголя: «Уноше! Вѣдаю, яко недостатокъ имѣния в толку дерзъсть тя вложи, да или, одолѣвъ, внезапу богатьство възмеши, или, погрѣшився, нищетѣ пакости дѣющи, и с нею животъ скончаеши. Азъ же за милость възраста твоего и за уность, юже имаши, и за дерзость твою тъчию дам ти достойны и доволны дары, и иди съ животомъ, имѣя злато. Люеви же не противи, занеже многы силнѣйша тебе убиваеть».
Се слышавъ, Нестеръ ни взятъ царева дара, ни устрашися о похвалѣ Люевѣ, цареви же отвѣща: «Ни злата хощю, — рече, — ни того дѣлма на борение придохъ, но да погублена Люя створю. Не хощю бо жити, и ни богатитися придохъ, но дерзаю на Люеву славу». Абие же царь и сущии с ним разъгнѣвашася о реченыхъ, дерзости уношю не стерпѣвше, царь зовы и въпияше, поучаше Люя.
Нестеръ же створи образъ животворящаго креста, назнаменова на сердци своемь, и възятъ сулицю, и възрѣвъ на небо и рече: «Боже Дмитреевъ, раба своего, ради възлюбленаго ти отрока Исусе Христе повинувый Голиияда иноплеменника вѣрнику своему Давиду,[9] самъ мнѣ низложи дерзость Люеву и Максмьяна мучителя!» И въскочи посрѣди круга, бывшю же съражению сътремью, и лютую язву въ сердци прием Лий, абье убьенъ бысть. И послѣднюю душевную печаль створи цареви. Нестеръ же прослави Бога, яко молитвою святаго Дмитрея убьенъ бы иноплеменникъ.
Максмьянъ же абье въскочи от стола своего и дряхлъ въ царскый свой дворъ възвративъся, глаголя: «Тако ми боговъ чародѣяния нѣкая быша, а не бы убиенъ былъ симъ уношею, показавый тако и толко мужьство!» Призвав же к себѣ мучитель Нестора и рече к нему: «Рци, уноше, кыя чары створивъ или кыя помощникы имѣя, Люя убилъ еси?» Отвѣщавъ Нестеръ: «Ни убо чари не быша, но ни лукавъствомъ никоимже убиенъ бы, но Богъ Дмитреевъ и Богъ крестьяньскый, той посла ангела своего и уби рукою моею гордаго и величаваго». Разгнѣвавъ же ся, царь повелѣ яко крестьянина отвести в западную страну града, въ рекомая Златая врата, и ту своимъ мечемъ усѣкнути его Минукияномъ протикторомъ.[10] И тако мучения вѣнець увязеся.
Нѣци же велможа наустиша царя Дмитрия и дѣлма и рекшимъ, яко то бы вина Люева убьения. Тогда же зѣло разгнѣвався царь и рече: «Не бысть сряща добрая, усрѣтшии мя, идуща в позорище». И повелѣ, в нейже бѣ пещи стрегомъ святый, копьями събости его. И тако убьенъ бысть преславный мученикъ и добраго исповѣдания мучение сконча. Лумпъ же, рабъ и слуга святаго Дмитрея, стоя у него, въземъ орарионъ[11] святаго и в немь собра от крови его.
И вземь же царскый перьстень, иже ношаше на руцѣ и поваля въ святѣй крови и творяше имъ ицѣления во всѣ одержими различными нѣдуги и стражющиихъ от духъ нечистых исцѣляше молитвою и посѣщениемь святаго и благодѣтию перстени его, яко просълыти о томь по всему граду Селуньскому. Увѣдѣв же царь о немь и како исцѣлѣваеть болящихъ, повелѣ и того убити въ тривунали градьстѣмь,[12] въ день же нѣкый, сѣдящю ему съ инѣми, вѣровавшими Христови.
Пресвятое же славнаго Дмитрея тѣло небрегомо бысть убившиими, нѣции тогда от братий благоговѣйных, въземше нощью, страха ради царева, и на той перьсти, на нейже повержено тѣло, разъгребше, елико можаху, и скрыша, да никоеяже пакости не прииметь от плотоядець животных. Никаяже печаль потомь бысть пренести тѣло святаго, но оста на мѣстѣ, знамения же и исцѣления бывающа на мѣстѣ томь, и Божиимь даромь приступающимъ къ нему съ вѣрою и по вся дни всѣмъ веселящимся ту, прослывъшю по всей Македонии и Феталии, и повѣдаему о чюдотворении святаго мученика.
Уже и кумирьстѣй льсти прогнанѣ и просиявши непорочьнѣй и православнѣй крестьяньстѣй вѣрѣ, Леонтъ, нѣкоторый мужь славенъ, илиръскыя епаръхы предъдержа, грядый въ Дакийскую страну и въ великъ недугъ въпаде, на носилѣхъ же рабы своими в Селуньскый градъ принесенъ бысть и положенъ на честнѣмь мѣстѣ, идѣже бѣ тѣло подъ землею лежа святаго, и абие положенъ бысть верху цѣлотворящаго гроба святаго. И абие здравъ бысть, яко чюдитися самому и своимъ ему скорому посѣщению мученика, хвалу же въздаяше Богу и преславному мученику Дмитрею. И ту абие пещныя комары разоривъ и домъ теплыхъ водъ разоривъ, и здание стегнъ разоривъ и съ емьболи сущими ту,[13] всечестенъ въздвиже и създа домъ въ славу великаго Христова мученика и различно украсивъ, межи людьскою банею и позорищемъ.
Хотя же ити в Иллирикъ и въсхотѣ нѣчто от мощей взяти святаго, дабы и тамо церковь создалъ во имя его, ему же преславны страстотерпець Христовъ Дмитрей нощью явися и възбрани то створити. Възем же окровницю его, очрьвленую святою кровью его и часть от ураря и створи ковчегъ сребренъ и въложи в него. Идущю же ему, велицѣ зимѣ бывши и Дунавьстѣй рѣцѣ разливаемѣ волнами, яко не мощи ея преити ни в корабли, на многии же дни не осяцающи и не дающи пути напредъ, и в печали бяше епархъ.
Видѣ же во снѣ славнаго мученика, глаголюща ему: «Всяку печаль и невѣрье отверзи и возми, еже носиши, и преидеши рѣку бес пакости». Заутра же, въсѣдъ на конь свой, держа в руку честный ковчегъ, и преиде рѣку бес пакости. И тако шедъ въ Срѣму и ту положи честный ковчегъ и съ святымъ знамениемь, иже в немь, и създа ту честную церковь во имя преславнаго Христова мученика Дмитрея близь честныя церкве святыя мученица Анастасья. Многа же чюдеса и исцѣления Господь сътвори, идѣже путемь колесница и животнаа почиваху,[14] благодатью и щедротами и человѣколюбьемь единородьнаго Сына Божия, с нимьже Отцю слава съ Святымъ духомъ, и нынѣ, присно, въ вѣки.
ЧЮДО СВЯТАГО ДМИТРИЯ, ЕЖЕ ВИДѢ СЛУГА ЕГО ПРИШЕДША К НЕМУ АНГЕЛА
Свитающю убо третьему дни тоя войны, во ньже дерзновенье от Бога гражаномъ бысть, якоже преже указахомъ,[15] мужь же нѣкий, добророденъ сущий и славенъ житьемь, кротокъ же сердцемь сыи, славенъ бѣ, нарицаемъ илистрие,[16] и саномъ почтенъ, о немже и писано есть: «Незлобиви и правии прилѣпляхуся мнѣ»,[17] видѣ, якоже рече, во снѣ, якоже истие приснымъ глаголаше, и въ ужасѣ бывъ, видѣ себе стояща предъ запониемь святыя церкве славнаго мученика Дмитрея. «И се — рече — два лѣпа высока мужа явиста ми ся и въшедша извону въ томь трезапонѣ, яже мнѣхъ посланика суща царева еста. Единъ же от нихъ возпи гласомь: “Кдѣ есть господинъ дому сего?”» Яви же ся ... въ среднихъ дверехъ церковныихъ единъ от слугъ его и отвѣща, глаголя: «Что требуета его?»
Она же реста: «Владыка наю посла повѣдати ему слово». Он же повѣда има святый кивохъ церковный, глаголя: «Здѣ есть». Мужа же сия, имуща видѣния подобьно яко ангела Божия, и приближистася к мѣсту, реста къ слузѣ: «Шедъ, повѣжь наю ему». Азъ же ужасенъ быхъ и въслѣдъ ихъ идохъ от трьзапоннаго и стахъ у единого столпа святаго киворѣ,[18] хотѣхъ увѣдѣти, что хощють повѣдати от царя къ святому. Слуга же толкнувъ двери кивотныя, и абие отверзе изутрьуду славный мученикъ Христовъ и ста близь дверей, яко и мнѣ недостойному видѣти его. Азь же падохъ ниць, не могый зрѣти ангелообразнаго лица его, бь бо зракомь по писанию написаннаго на древнихъ иконахъ, обличье же лиця его сияющи, яко солнечьная луча пущааше лучю. И ниць възлежахъ и посвѣтѣся лице мое от свѣта его. И, лежащи ми ниць, прилѣжно слушахъ, что имуть межю собою глаголати, и услышах, яко цѣловаста любезно святаго сия мужа.
Он же рече к нимъ: «Благодать с вами! Что дѣлма трудистася до мене?» Глаголаста ему мужа: «Владыка ны послалъ есть къ святыни твоей и сице глаголеть ти: “Скоро изыди и гряди ко мнѣ: градъ бо врагомь преданъ бываеть”». Азъ же услышахъ, и възмутихся и печалью одержимъ быхъ, въсклонихъся мало и узрѣхъ человѣколюбное и милостивое то лице сущаго поистинѣ щедраго и градолюбца мученика, съдручена печалью и дряхла, и на землю ничаща. Велику же часу минувшю и премногу молчанию бывшю, видѣхъ слезы его по богозрачнама ланитама текущи, якоже рещи слузѣ к мужема: «Почто тако господина моего оскорбиста? Поистинѣ, аще быхъ первие разумѣлъ глаголъ ваю, не быхъ ваю повѣдалъ господину моему». Тогда богословесная уста своя отверзъ святый и рече къ слузѣ: «Не дѣй ею, клеврета ми еста, и еже повелѣно имъ есть, то же и глаголета».
Рече же к нима: «Поистинѣ такую ли ми вѣсть пусти Владыка мой? Тако ли изволисся державѣ его, да толикъ градъ въ толикъ родъ потомь его и кровью честьныихь ребръ его утверженъ вѣрою, нынѣ сверѣпыми сими звѣрми расторженъ будеть? То ли хотѣние бысть человѣколюбью его?» Отвѣщаста свѣтлая мужа: «Аще то ему годѣ не было, не бы наю пустилъ къ благочестьнѣй души твоей». И тогда велми печаленъ бысть и долго кивавъ главою, якоже се съвѣщевая съ многою печалью отвѣтъ створи. И много въздыхание, словесъ его измолкъ и глас языка являше, любовию по отечьствѣ своемъ великую печаль имяше. Отвѣща же къ мужема: «Шедша, брата, рьцѣта благому моему Владыцѣ сице: Глаголеть домашний присный рабъ твой Дмитрей: “Ты, Владыко, Господь еси мнѣ, и граду, и всему миру, и якоже имаши власть, повелѣлъ ми еси здѣ жити съ рабы твоими. Како убо могу оставити я въ тольцѣ бѣдѣ и нужи и отити? Или коимь лицемь узрю погубление отечьства моего? Кая же жизнь гражаномь моимь гибнущимъ? Но обаче, якоже бѣхъ съ ними и духовнѣ радуяся, такоже и въ бѣду въпадающимъ имъ, не остану ихъ. Или спасуться — спасенъ буду, или погыбающимъ — погыбну и умру с ними. Ты бо самъ, Владыко, положилъ еси душю свою якоже пастырь добры за овца. Съвѣмь поистинѣ, яко не предолѣють гьрѣси наши милосердью твоему, яко милость твоя великая на нас и ярость твоя праведная нашего обращения требуеть, а не пагубы. Владый сь всѣми, благый Владыко, еже велиши и сътвори о насъ. Азъ бо, якоже рѣхъ, аще спасающимся имь, спасенъ буду, или погыбающимъ имъ — умру с ними”».
Се милосердому мученику глаголавшю, отдохну мало оканьная моя душа от одержащая мя печали. Отвѣщавша же мужа рекоста къ святому: «Сице ли велиши нама глаголати къ Владыцѣ?» Рече святы: «Ей, молю ваю». Спросиста же она: «То почто не идеши с нама? Блюди, да не съжалитьси пославый наю, якоже ослушанъ бывъ!» Отвѣща святый: «Азъ вѣдѣ: яко присно гнѣва его варяеть милосердье и благость его». Таков же отвѣть створи, и се рекъ, свѣтлая мужа цѣлова, и сребреныя двери затвори, въ нихъже стояше, вънутрь оста, не отшедъ от насъ благодатью Христовою. И абие, — рече, — азъ очютихъ, грѣшный, в себе бывъ, не спахъ».
Се видѣ добрый тъ мужь и боголюбець абие же по граду всему текъ, поучеваше гражаны и се точью глаголя имъ: «Дерзайте, братие, святый страстотерпець с нами есть помощью Христовою, и не прикоснеться намъ злое». Оттолѣ же, якоже писано есть, и въ дерзновение облекошася гражане и на врагы подъскакаху, не могуще первѣе ни понѣ глас испустити великаго ради страха.
Послѣдь же приснымъ исповѣда особь предъреченое видѣние. И тако, понуженъ бывъ, истую же намъ вину исповѣда, что ради по граднѣй странѣ ходя о спасении града всѣмъ глаголаше. Се показавшю намъ славьному мученику Дмитрию и събытию вещи истиньно видѣние сътворшю, кою хвалу или славословие о немь Богови въздамы? Кое же честь и благодарение славьному мученику принесѣмь точно милосердьнѣй воли его, иже премногами щедротами своими подража Господа Бога Спаса нашего и душю свою положи за ны, недостойныя, грѣшныя, и не точью господьскаго повелѣния, въ Божие человѣколюбие възирая, ослушася, но и умрети с нами, многомилосердый, обѣщася. Оле, душа святая и градолюбивая и щедра! Оле, мудрость богоданая и съвѣтъ богоугоденъ и строение боголѣпное!
Понеже бо съвѣдяше Бога всѣхъ, не губяща праведнаго съ нечьстивыми, ни оставляюща жезла грѣшнича на жребии праведнаго, зряше бо и наша грѣхи, всяку силу преходяща, и възбоявся, якоже мню, еда како за ны моля, ослушанъ будеть сию богоданьную волю, съвѣщав же и съдѣя: пребы в дому своемь и не отшедъ от града, да ни самъ никоегоже зла не подыиметь, ни градъ от поганыхъ. Но якоже вѣнець нечистомь златомь скованъ, имѣя единъ точью камыкъ честенъ, преже хотящю домовьскому строителю пожещи огнемь на очищение сквернаваго злата, господинъ не дасть, да. нѣкако, очищая огнь злато, свѣтлость камыка погубить. Такоже и тогда тьмами смерти достойномь сущемь намъ, многыихъ дѣлма нашиихъ прегрѣшениихъ, не погуби града Господь, да нѣчто не будеть страстотерпцю, живущю с нами, недостойными.
Но прилѣжно вси помолимся, възлюблении, и шествия наша на благоугожение направимъ, до конца удержимся жити молитвами и дѣлы мученика. Тому бо нами исправляему и Божию милость бе-сумнѣнья приимемь, спасающю ны и хранящю, от умныихъ преже ратныихъ, избавляющю ны от вѣчныя мукы и исходатающая намъ царствие небесное. Молю же, братия, вашего събора от всея душа силою възпити къ щедрому Богу и о богохранимѣмь градѣ нашемь и за вся крестьяны, и за мя, и за мою худость, якоже о извержении твою ми благодать въздавше, занеже гражанина и помощника и съ Богомь владыки нашего преславнаго мученика Дмитрия добро чюдотворения, понѣ вмалѣ обаче поистинѣ сьписавшу <...> любезно слуху вашему о Христѣ Исусѣ Господѣ нашемь, истиньнѣмь Бозѣ, с нимже всецарюющему Богу и Отцю съ животворящимъ его Духомь. Слава и честь и покланяние от всея твари всылаются искони, и нынѣ, и присно, вѣки вѣком. Аминь.