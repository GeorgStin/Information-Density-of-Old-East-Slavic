МЕСЯЦА СЕПТЕВРИЯ ВЪ 28 ДЕНЬ УБЬЕНИЕ СВЯТАГО ВЯЧЕСЛАВА, КНЯЗЯ ЧЕСЬСКА
 

Господи, благослови, отче.
 

Се нынѣ сбысться пророческое слово, еже глаголаше Господь нашь Исусъ Христос. «Будет бо, — рече, — в послѣдняя дни, якоже мнимъ суща, въстанеть бо братъ на брата своего, и сын на отець свои, и врази домашнии. Человѣци бо себѣ немили будуть, да въздасть имъ Богъ по дѣломъ ихъ».[1]
 

Бѣ же князь великъ славою, в Чехах живый, именем Воротиславъ,[2] и жена его Дорогомиръ.[3] Родиста же сына перьвенца, и яко крестиста и, нарекоша имя ему Вячеслав.[4] И възрасте отрок, яко бы уяти ему волос,[5] и призва Воротиславъ князь епископа Нотария[6] съ всѣмъ клиросомъ. И пѣвшимъ литургию[7] въ церкви святыя Мария,[8] и вземъ отрока, постави на степени пред олтаремъ, и благослови, и се рек: «Господь Исусъ Христосъ, благослови отроча се благословениемъ, имже благословилъ еси праведники твоя». И постригоша князь. Ино темже мнимъ, яко убо благословениемъ епископа того, но молитвами благоверными нача отрокъ рости, благодатью Божиею хранимъ. И въда и баба своя Людмила[9] оучити книгамъ словеньскимъ по слѣдоу попову и навыче разумъ добрѣ. Отсади же Воротиславъ в Будучь,[10] и нача отрокъ учитися книгамъ латыньскимъ, и научися добрѣ.
 

В то же время умре Воротиславъ князь, и поставиша Вячеслава на столѣ дѣдьни,[11] и оттоле Болеславъ[12] нача подъ нимъ ходити. Бяшета бо оба мала, мати же ею Дорогомирь утверди землю и люди своя устрои. Яко въспитѣ сыны своя, яко нача Вячеславъ строити люди своя.[13] Имяше же сестры 4, и вдаста я в росна княженья,[14] и устроиста я. И възложи Богъ благодать таку на Вячеслава князя: и нача же умѣти книги латыньския, якоже добры епископъ или попъ да аще и възмяше я, грѣческия книги или словеньския, прочиташе явънѣ безъ блазна. Не токмо же книги умѣяше, но вѣру свершая всѣмъ убогимъ добро творяше: бѣдныя напиташе и одѣваше по еуагльскому учению, божия рабы[15] питаше, вдовиць не дадяше обидѣти, люди вся убогыя и богатыя миловаше,[16] церкви вся златомъ украси, вѣроваше въ Бога всѣмъ сердцемъ, все благое творяше в животѣ своемъ.
 

Разгордѣша же мужи чесъскыи, въсташа на ся. Унъ бо имъ бяше князь, лѣтъ бо ему бяше 13,[17] егда умре отець ему. Да егда възрасте и смысла добы и братъ его, тогда дьяволъ вниде въ сердце злыхъ съвѣтникъ его, якоже иногда въ Июду предателя. Писано бо есть: «Всякъ, въстаяи на господинъ свои, Июде подобенъ есть».[18] Ти же намолвиша Вячеславу, рѣша: «Хощеть тя Болеславъ убити, съ матерью съвѣщавъ и съ мужи своими». Пси злии, иже бѣша Вячеслава научили выдати матерь свою без вины. Вячеславъ же, разумѣвъ страхъ Божий, помяну слово апостола, глаголюща: «Чти отца и матерь свою яко и сам ся, и възлюбиши ближняго своего яко и сам ся».[19] Хотя исполнити всю правду Божию, и приведе паки матерь свою, плакашеся и окаяшеся, глаголя: «Господи Боже, не постави ми грѣха сего».[20] Помяну же слова пророка Давида: «Грѣхъ уности моея и невидѣния моего не помяни убо, Господи».[21] Тѣмже чтяше матерь свою, она же радовашеся вѣрѣ сына своего, и о благодати, юже творяше убогимъ: аще и маламощна, питаше; аще ли сирота гдѣ, то обидѣти не дадяше его; аще ли странным, да добро творяше, якоже убо и речено есть: «Странен бѣх, въведосте мене».[22] Аще божия рабы, и домашняя, и аще странники вся, и аще гдѣ ино зимои стражуть, то вся одѣваше и кормяше. Аще ли же который попинъ проданъ приде к нему, онъ искупаше всѣмъ. Церкви же бѣ устроилъ по всѣмъ градомъ добрѣ велми, божия рабы собравъ ото всѣхъ языкъ воину. Служба идяше по вся дни къ Богу, яко и въ велицѣхъ языцѣхъ, устроениемъ добраго и праведнаго владыкы Вячеслава. И вложи Богъ въ сердце: созда храмъ святаго Вита,[23] не злѣ мысля, неже убо всѣя Болеславу дьяволъ въ сердце, наустиша и на брата своего, и да не бы спасена душа его была в вѣки. Приде же день святаго Емъраама, к немуже обѣщанъ святый Вячеславъ,[24] веселяшеся о Бозѣ. Онии же убо тогда злии дьяволи възваша Болеслава, съвѣтъ творяше неприязненъ о Вячеславе, якоже жидове о Христѣ въ первая лѣта.
 

Бяху же священие церквамъ въ всѣхъ градѣхъ.[25] Вячеславъ же яздяше по градомъ, еха ко Болеславлю граду.[26] В недѣлю же бѣ литургия Козмы и Дамьяна,[27] и слышавъ литургию, Вячеславъ хотѣ ехати домовъ къ Празѣ. Болеславъ не да ему, моляся плачевным смыслом, моля и глаголя: «Како хощеши отъехати, пиво цѣло имѣю!» Он же не оторчеся брату, не еха домовъ, и въсѣдъ на конь, нача играти и веселитися съ други своими на дворѣ Болеславле, тѣмже мнимъ, яко повѣдаша ему на дворѣ и рекоша: «Хощет тя убити Болеславъ». И не я вѣры тому, на Бога възложи.
 

В ту же нощь снидошася ратници въ Гнѣвысынъ[28] двор, и възваша собѣ Болеслава, и сотвориша злыи тои съвѣтъ неприязненъ. Якоже и къ Пилату събрася на Христа мысляще, такоже и онии злии пси, тѣм ся подобяще, съвѣща, како быша убити господина своего. Рѣша же: «Поидеть на заутреннюю, тогда половимъ его». Утру же бывшю, възвониша заутреню. Вячеславъ же услышавъ звонъ,[29] и рече: «Слава тобѣ, Господи, яко далъ еси мне добыти утра сего». И вставъ поиде на заутренюю. Състиже же Болеславъ во воротѣхъ, Вячеславъ же озрѣвся и рече: «Добръ бѣ намъ господинъ вечеръ». Къ Болеславу же приниче дьяволъ ко уху и разврати сердце его. Да извлекъ мечь отвѣща сице: «Тебе хощу унеи быти», и удари мечемъ по главѣ. Вячеславъ же обратився и рече: «Что еси умыслил?» И охапивъ и повръже и паде над нимъ и рече: «То ти Богъ, брате». Тужа притекъ, удари в руку, Вячеславъ же пусти брата и къ церкви побѣже. Дьявола же два, Чьста и Тира убиста въ церковных вратѣх, Гнѣвыса же притекъ, прободе ему ребра мечемъ, и испусти духъ свои, глаголя: «В руци твои, Господи, предаю духъ мои».[30] Убиша же в томъ градѣ с нимъ Мьстину[31] единого, а иныя мужи идоша к Празѣ: овии же избиша, а друзии разбѣгошася по землямъ. А младенци[32] избиша его, а божия рабы разграбиша и изгнаша я из града, а жены ихъ за иныя мужи вдаша. И всю неприязнену сотвориша похоть — убиша князь свой.
 

Тира же рече: «Идемъ на госпожю, да одинова ожалѣеши брата своего и матерь свою». Болеславъ же рече: «Никаны ся дежеть, даже инѣми доспѣем».
 

Вячеслава же разсѣкше отидоша, и не съхранивше его. Крастѣи же попъ вземъ, и пред цѣрковью положи и, и покры тонкою плащаницею. Услышавши же мати убьение сына своего, и притекши искаше его. Узрѣвши же и припаде къ сердцу его, и плачющися събираше уды телеси сына своего. Собравши же, и не смѣ нести его въ домъ свои, нъ поповѣ избѣ омывше и оболокше и, положиша и посреди церкви. Убоявши же ся мати его смерти бѣжа въ Хорваты:[33] страшно бо есть, от чюжею руку да ея не претерпить. Пославъ же не застиже я Болеславъ. Призвав же попа Паула,[34] да молитву сътворит над нимъ. Погребоша честное его тѣло — Вячеслава, добраго и праведнаго владыку и богочетца и христолюбца, служи бо ему говѣниемъ и съ страхомъ. Крови же его не хотящи по три дни в землю ити, въ третии же вечеръ, всем видящимъ, церкви в зиде над нимъ,[35] и дивишася ту вси. И еще надѣемся Бозѣ молитвами и благовѣриемъ добраго Вячеслава и больши чюдо явити ся.[36] Въ истину бо Христовѣ муци приложися мука его. Съвѣтъ бо сотвориша о немъ, якоже июдѣи о Христѣ, рассѣкоша же его, якоже и Павла,[37] и младенци его ради избиша, якоже и Христа ради[38] Въ истинну весь родъ человеческъ велми ся каяше и плакашеся о немъ.
 

Убьенъ же бысть Вячеславъ князь в лѣто 6000 и 300 и 30 въ 7,[39] индикта 2, кругъ солнцу 3, лунѣ 8, в 28 день месяца семтября. И Богъ покои его душю в вѣчнемъ покоищи съ всѣми избиенными Его ради без вины, идѣже вси праведнии почивають въ свѣте животнемъ твоемъ, Господи.[40]
 

Не остави же Богъ избранныхъ своихъ в поругание невѣрнымъ, но посѣти милостью своею, и преложи и окаменение сердца на покаяние и разумѣние грѣховъ своихъ. Болеславъ же помяну вся къ Господу Богу, колико грѣха сътворивъ. Помолився къ Богу и всѣмъ святымъ, и пославъ слуги, принесе тѣло брата своего Вячеслава из Болеславля града к славному граду Празѣ, глаголя:[41] «Азъ съгрѣшихъ, и грѣхъ мои и безакония моя азъ вѣмъ».[42] И положиша и въ церкви святаго Вита, о десную страну олтаря двою на 10 апостолу, идеже бѣ самъ рекъ: «Сътворю церковь ту». Пренесенъ же бысть Вячеславъ князь месяца марта въ 4 день.[43] Богъ покои его душю на лони Авраамли, Исаака, Иякова, идѣже вси праведнии почивають, чающе въскресения Господа нашего Исуса Христа, емуже слава в вѣки, аминь.