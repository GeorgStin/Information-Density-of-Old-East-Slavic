КИРИЛА МНИХА ПРИТЧА О ЧЕЛОВѢЧЬСТѢИ ДУШИ И О ТЕЛЕСИ, И О ПРЕСТУПЛЕНИИ БОЖИЯ ЗАПОВѢДИ, И О ВОСКРЕСЕНИИ ТЕЛЕСЕ ЧЕЛОВѢЧА, И О БУДУЩЕМЬ СУДѢ, И О МУЦѢ
 

Господи, благослови, отче!
 

Добро убо, братье, и зѣло полезно, еже разумѣвати нам божественых писаний учение: се и душу цѣломудрену стваряеть, и к смирению прилагает ум, и сердце на рет добродѣтели извоостряет, и всего благодарствена человѣка стваряеть, и на небеса ко Владычним обѣщанием мысль приводить, и к духовным трудом тѣло укрѣпляеть, и приобидѣние сего настоящаго жития, и славы и богатьства творить, и всея житискыя свѣта сего печали отводить. Того ради молю вы, потщитеся прилѣжно почитати святыя книги, да ся Божиихъ насытивше словес и будущаго вѣка неизреченых благъ жадание стяжите: она бо аще и невидима суть, но вѣчна и конца неимуща, тверда же и недвижима. Да не просто претецѣмь языкомъ пишемая глаголюще, но съ расмотрениемь внемлюще, потщимся дѣлом створити я. Сладко бо медвеный сотъ и добро сахаръ, обоего же добрѣе книгий разум: сия убо суть сокровища вѣчныя жизни. Аще бо сде кто обрѣлъ бы земное сокровище, то не бы на се дерзнулъ, но единъ точью честный камень взял бы,— уже бес печали питаеться, яко до конца богатьство имый. Тако обрѣтый божестьвенныхъ книгъ скровище, пророческых же и псаломьскых и апостольскых и самого спаса Христа спасенных словес истиньный с расужениемь разум, — уже не собѣ единому бысть на спасение, но и инѣмь многимъ послушающим его. Сему случается еуаггельская притча глаголющи: «Всяк нижникъ, научися царствию небесному, подобенъ есть мужу домовиту, иже износить от сокровищь своих ветхая и новая»: аще ли тщеславиемь сказаеть болшимъ угажая, а многи меншая презрить, буестью крыя господню мнасу,[1] недадый жизньнымъ торжником, да удвоить царьское сребро, еже суть человѣчскыя душа, и видѣвъ Господь горды его ум, возметь свой от него талантъ;[2] сам бо прозоривымъ противится, смиренымъ же даеть благодать. Аще бо мира сего всластели учитися в нихъ и всѣмъ сердцемъ взискати ихъ, свидѣния и в житискыхъ тружающеися вещехъ человѣци прилѣжно требують книжнаго поучения, колма паче нам подобаеть словес Божиих, о спасени душь нашихъ писаныхъ. Но тружается мо мутной ум, худ разумъ имѣя, немогый порядних словесъ по чину глаголати, но яки слѣпъ стрѣлець смѣху бываеть, немоги намѣренаго улучити. Но не буди намъ особь подвигнути ненаказанъ языкъ, но от божественыхъ вземлюще писаний; со многою боязнью еуаггельскых касаемся бесѣдовати словес, поводнѣ Господню притчю сказающе,[3] юже Матфѣй церкви предасть.
 

3ачало. Рече Господь: «Человѣкъ нѣкто домовит бѣаше, иже насади виноградъ, и остѣни его оплотом, и ископа точило, и остави входъ, створи врата, но не затвори входа. И отходя в домъ свои, «Кого, — рече, — оставлю стража моему винограду? Аще оставлю отъ служащихъ ми рабъ, то свѣдуще мою кротость, истеряють благая моя. Но сице створю: приставлю ко вратомъ хромца и с нимъ слѣпца. Да аще кто от врагъ моихъ въсхощеть окрасти мой виноград, то хромецъ убо видить, слѣпець же чюеть. Аще ли от сею всхощеть внити кто в виноград, хромець убо не имать ногу доити внутрених; слѣпець же аще поидеть, то заблудивъ в пропастехъ убьеться». И посадивъ я у врат, дасть има власть на всѣх внѣшних;[4] пищю же и одѣнья нетрудну съготова. «Точью, — рече, — внутрениихъ без моего не коснитеся повелѣнья». И тако отиде, повѣдѣвъ има свой по времени приходъ и тогда мьзду стражбы ради обѣщав има взяти, попрѣти же и мучениемь, аще его преступита заповѣдь. Си же до зде оставлеше, паки въсприимем еуаггельское слово, плодъ устенъ на умнѣй тряпезѣ вашего ока предлагающе.
 

Отвѣтъ. Человѣкъ домовит — Бог Всевидец и Вседержитель, створивы вся словомъ, видимая же и невидимая. Домовит же ся именуеть, — яко не един домъ имать, по писанию. Глаголеть бо пророк: «Твоя суть небеса и твоя земля; вселеная и конець ея ты основа».[5] И паки: «Небо ми — престол, а земля — подножие ногама моима». Моисий же пол вод под твердию сказуеть, а Давыдъ превыши небес воду повѣдуеть. Но смотри в писания, разумѣи: вездѣ сы домы Божиа, не токмо в твари, но и в человѣцѣхъ. «Вселю бо ся, — рече, — в ня». Яко же и быст: сниде бо и вселися в плоть человѣчю и взнесе ю от земля на небеса, — да престол есть Божий человѣча плоть; на вышнемь же небеси престол его стоить. А еже насади виноград — рай глаголеть: того бо то есть дѣло. Пишеть бо ся: «И насади Бог рай в едемѣ». А иже остѣни его, рече, оплотомъ — своимь страхомъ. «Страхом бо его, — рече пророк, — движется земля, рассѣдается камение, животная трепещють, горы куряться, свѣтила раболѣпно служать, облаци и вся вздушная тварь повелѣная творять». Стѣна бо — законъ речется. Закон же всему заповѣдь Божия ест. «Предѣлъ бо, — рече, — положи и, его же не преидуть, ни обратяться». Остави же вход — сирѣчь свидѣния разум: вся бо тварь не преступаеть Божия повелѣния: «Вся бо, — рече, — от тебе чають: даси имъ пищю въ время». Пища же не брашно речеться, но слово Божие, имь же питается тварь. Глаголеть бо Моисѣй: «Не о хлѣбѣ единомь живъ будеть человѣкъ, но о всякомъ глаголѣ, исходящимь из уст Божии». Незатвореная же врата — дивныя Божия твари устроение и над тѣми божия сущьства познанье. «От твари бо, — рече, — творца разумѣй: не качьство, но величьство и силу, славу же и благодать, юже творить угажая всѣмъ вышним и нижнимъ, видимымъ и невидимым. Аще бо и нарицаеться Христос человѣкомъ, то не образом, но притчею, ни единого бо подобья имѣеть человѣкъ Божья. Не сумнить бо ся писание и ангелы человѣкы нарицати, — но словомъ, а не подобиемь. Аще бо блазняться етери, слышаще Моисѣя глаголюща: «Рече Бог: створим человѣка по образу нашему и подобию», — и прилагають к бесплотному тѣло, не имуще стройна разума, и есть си ересь и донынѣ человѣкообразно глаголющим Бога, иже никако не описается, ни мѣры качьству имать. Но си оставль, о первѣмь възглаголю.
 

И отходя в свой домъ, «Кого, — рече, — оставлю стрещи труда моего?» Сия совпрашания — Отца и Сына и Святого Духа не о твари, но о владущеимъ тварью, сирѣчь о владыцѣ, ему же въсхотѣ предати землю и всяко дыхание поработити; не ангеломъ бо покори вселеную, и прокая. «Оставлю, — рече, — у врат хромца и с нимь слѣпца». Что же есть хромець и что слѣпець? Хромець есть тѣло человѣче, а слѣпець есть душа. Преже Бог созда тѣло Адамле безъдушно, потом же душю. По создании бо тѣла, глаголеть писание: «И дуну на лице его дух животнъ». Тѣм же тѣло без душа хромо ест и не наричеться человѣкъ, но труп. Смотри сдѣ и разумей от бытийскых книг. Створи Бог тѣло внѣ рая и внесе е в едемъ, а не в рай. Едемъ же речется — пища. Яко се кто бы на пир зовый преже уготоваеть обилну пищю, ти потом приведеть званаго — тако и Бог преже уготовает ему жилище едемъ, а не рай. Рай бо мѣсто есть свято, яко же жилище едемъ, а не рай. Рай бо мѣсто есть свято, яко же церкви олтарь. Церкви бо всѣмъ входна. Та бо ны есть мати, поражающи вся крещениемъ и питающи живущая в ней нетрудно, одѣвающи же и веселящи вся вселшаяся в ню. Глаголеть бо пророкъ: «Се работающии церкви ясти имуть и насытятся». И пакы: «О, чада церковная, съсущеи от сесцю ея тукъ и масть, помажете веселиемь главы своя». И Давыд: «Упиються, рече, от обилья дому твоего и потоком пищи твоея напоиши я». И пакы, о одежи священьникъ и оболчении мних: «Иерѣи твои, Господи, облекуться в правду», и прочая. Мниху же: «Соодѣлъ мя еси нужныя и нелѣпыя одежа и оболкъ мя в спасение и препоясал мя еси веселиемь». Въспойте же, рече, Господеви пѣснь нову, хваления в церквах преподобными его. И се явѣ есть: от клиросник — епископа и от монастыря — мнихъ. Вижь, яко[6] епископия и монастырь — едемъ есть, сирѣчь едемскы рай, — неудобь въходим, аще и врата незаключена имать. Тако бѣ посажен хромець слѣпцемь у врат стрещи внутренихъ, яко же приставлени суть патриарси, архиепископи, архимандрити межю церковью и олтаремь стрещи святых тайн от враг Христов, сирѣчь от еретик и зловѣрных искусник, нечестивых грѣхолюбець, иновѣрных скверникъ. Послушайте же со вниманиемь, да по ряду бесѣду скажемь, и вы со вниманиемь смотрите. Аще бо и мутен имею умъ и язык груб, но ваших недѣяйся молитвахъ прошю дара слову. Аще и недостоин есмь о сих глаголати, но ползы ради послушающих пишем. Аще ли кто зла слуха имать, то не ищеть что бы ему на ползу обрѣсти, но зазираеть, чимь же бы нас потязал и укарял.
 

Сѣдящема же има етеро время, рече слѣпець к хромцю: «Что убо благоухание се изнутрь врат помѣтаеть мя?» Отвѣща хромець: «Многа благая наю господина внутрь суть, их же вкушения — неизречена сладость. Но понеже премудр есть наю господин, — посади тебе здѣ слѣпа, мене же хромого и не можевѣ никакоже тѣх насытитися благынь». Отвѣща глагола слѣпець: «То почто сего давно нѣси ми повѣдал, да быховѣ не ждали, но к сим даным нам в область и она особь въсхытивѣ! Аще бо аз слѣпъ есмь, но имамь нози и силенъ есмь, моги носити тебе и бремя». (Вижь душевное бремя грѣхъ; того ради глаголеть пророкъ: «Яко бремя тяшко отягтѣся на мнѣ»). Рече же слѣпець: «Возми убо кошь и всяди на мя, и аз тя ношю, ты же показай ми путь, и вся благая господина наю обьемлевѣ; не мню бо, яко придеть сѣмо наю господин». Се помышления суть ищющихъ не о Бозѣ свѣта сего санов[7] и о телеси токмо пекущихся, не чающихъ отвѣта о дѣлѣхъ въздати, но акы суетну пару свою свою душу в вѣтръ полагающем. Того ради глаголеть Исайя: «Завист приимуть люди ненаказаныя», завидим мы, грѣшнии, чести и славѣ праведныхъ, а не преже творим дѣлесъ их. «Аще ли, — рече, — придет наю господин сѣмо укрыеться от него наю дѣло. Аще бо мене въспросить о тадбѣ, аз рку: “Ты вѣси, господине, яко слѣпъ есмь”. Аще ли тебе въспросить, ты рцы: “Хромъ есмь и не могу доити”, и тако премудруевѣ наю господина и приимевѣ мьзду наю стражбы». Въсѣдъ же хромець на слѣпца и дошедша окрадоста вся внутрьняя господина своего благая.
 

То не воюйте, братье, на мою грубость, нелѣп образ писания поставляющи ми. Яко же бо и по ногу вязяши птицѣ нѣст мощно на аиерьскую възлетѣти высоту, тако и мнѣ в телесныхъ вязящю похотех, невозможно о духовных бесѣдовати: не сольнуть бо ся грѣшнича словеса, не имуща благодати Святаго Духа. Обаче на предъречена възвратимся, разрѣшающе притча соузъ.
 

Т. Сѣдящема же има, рече, долго время. Что есть долго время? — бестрашие Божия заповѣди и о телеси печение нерожение же о своей души. Никто же бо страх Божий имѣя, в плотскых прельститься; никто же правовѣренъ, чрес закон священьскаго ищеть взяти сана[8] — никто же смерти чая и по смерти пакы въскресения; тѣ в злых пребывають дѣлѣхъ. Но пакы то же реку разума дѣля. Рече слѣпець к хромцю: «Что убо благоухание изутрь помѣтает мя?» — и прочая. Се надмение Адамова высокомыслья, яко всѣми обладая земными, животными, морем же и в немь сущею тварью, в едемѣ благыхъ насыщаяся, преже освящения на святая дерзнув, из едема бо вниде в рай. Сего ради Писание глаголеть: «Изгна Бог Адама из рая и осуди его дѣлати землю, от нея же взят быст». Вижь, яко не тамо повелѣно ему бѣ жити, отнелѣже его изгна. Тако бо вниде, яко же се церковникъ, недостоинъ ерѣиства и утаив грѣхъ свой, не брег же о Божии законѣ, но имене дѣля высока и славна житья на епископскыи взиде санъ. Слогы подобны. Того ради смертью Адама осуди, понеже коснуся древа разумѣния добра и зла. Древо бо разумѣния добра и зла — ест разумны грѣх и волное богоугодья дѣлатель. Пишеть бо ся: «Горе в разумѣ согрѣшающим!» Сего ради погубив дуновениемь Духа животнаго, его же въдхну Бог на лице его, еже есть несвершен дар священия. Пишеть бо ся: «И дуну на лице его Дух животен». Тако бо и Христос дунув на лице апостолом: «Приимѣте, — рече, — Дух Святы» — несвершен дар, точью обѣт священия; ждати бо им повелѣ самого Святаго Духа: «Иже пришед, — рече, — до конца освятить вы». Сице и святители святять падьяки и чтеции и дьяконы — несвершен даръ, но обѣт священия, да ся приготовають на свершеное святительство. Ничто же бо Богови тако любо, яко же не възноситися в санѣхъ, ничто же тако не мерзить ему, яко же самомнимая величава гордость о взятии сана не о Бозѣ. Смотри же оного слѣпца с хромцем, како преобидѣста господина своего заповѣдь и прещение: взем бо хромца и бремя понесе, и дошед внутренихъ, приближися к древу, вкуси плода, и се добро зѣло, и тако окрадоста, их же повелено има стрещи. Привод. Того древа вкуси Каин;[9] не сый священый на священьчскый дерзну чинъ, поревнова священному Авелю, его же уби завистью. Того древа вкусиша сынове Корѣови, иже с Дафаном и Авироном; взем бо кадилницю и поидоша в скинию неосвящении суще, — и пожре я земля. Того древа вкуси Или жрець, иже вѣдый своя сына безаконьствующа во иерѣйствѣ, не отлучи ею священства. Того древа вкусиша еретици, иже злохитрьемь аки вѣдуще душевный путь заблудиша и не приимше покаяния погибоша. Но сия сократив, на первое взвратимся сказание.
 

Аще и отнемогл есть моего глагола уд, но пророк взущаеть мя, такоже глаголя: «Утрудихся вопия, измолче ми гортань».[10]
 

Обличение грѣхъ. Слышавъ же господин, яко окраден есть виноград его, повелѣ изринути от врат хромца и изгнати от стражбы слѣпца.
 

Разумѣите же нынѣ, безумнии в людех сановници, буии во иерѣехъ![11] Когда умудритеся? Навсажи ухо не слышит ли? И создавы око не смотрит ли? Наказая языкы не обличит ли? Учай человѣка разуму не уразумѣет ли нашего грѣхопадения? Господь бо свѣсть злохытрыхъ помышления, яко суть лестна, и тъ изъмѣтаеть неправедныя изъ власти и изгонить нечестивыя от жертвеника. Никий же бо санъ мира сего от муки избавить преступающих Божия заповѣдии. Но молю вашю любовь, со вниманием пишемых смотрите и яже слышите разумѣите.
 

Повелѣ Бог изринути из рая Адама, понеже неповелѣнаго ему коснуся, сирѣчь преже велѣния вниде в мѣсто святое. И сели противу райстѣй пищи, — «Еда како, — рече, — простре руку и возмет от древа породнаго и жив будеть в вѣки», — сирѣчь некли помянеться и смиривься покаеться о них же согрѣши. Оле многое Владычне человѣколюбие! И казнить ны и милуеть, грѣха ради озлобляеть ны — и паки покаянья ради приемлеть; не хощеть бо смерти грѣшнича, но обратитися велить и живу ему быти.
 

Что есть древо животное? — Смиреномудрие, ему же корень исповѣданье. «Исповѣмь бо, — рече, — на мя безаконье мое, и ты отпустил еси нечестье сердца моего». Того корене стебло — благовѣрье. «Вѣра бо твоя, — рече, — спасеть тя»; все бо вѣрующему даеться. Того стебла многи и различны вѣтви — мнози бо, рече, образи покаяния: слезы, пост, молитва чиста, милостыни, смирение, вздыхания и прокая. Тѣх вѣтвий добродѣтелий плод: любы, послушанье, покорение, нищелюбье — мнози бо суть путье спасения. Вижь, яко не в раи бѣ животное древо, ни в едемѣ, но во оземьствии, рекше отлучении сана. Изрину паки и Каина, въпросивъ его убийства братия, и по обличении показа ему животное древо, рек сице: «Будий стоня и трясайся», сирѣчь покайся о злобѣ, о зависти, о льсти, о убийствѣ, о лжи, смирися, постися, бди, на земле лежи. Но понеже сего створи, но изыде от лица Божия — недальствомь земля, но неимѣньемь страха Божия при свои души. Благым дѣлом не сущим в насъ, ни покаянию о грѣсѣхъ, в коем си сану будем, далече Бога есмы. Близь бо Господь скрушеных сердцемь; смиреныя духом спасеть, волю боящихся его створит. Лице же господне на творящая злая: потребити от земля память ихъ. Сице и Павел изринулъ от святаго жертвеника Уменѣя и Филита[12] и съблудившая в Коринфи священникы и оземьствова я противу святу олтарю, сирѣчь постави я с клирики, рек: «Имѣйте таковыя на студ, но утвердите к ним любовь, да не погрязнуть злою печалью, но да ся покають — и живи будуть!» Не всхотѣ сего древа животнаго вкусити Александро ковачь, о нем же рече Павел: «Да вздасть ему Господь в день Судный по злобѣ его». Не вкуси того древа Трефис ефесин и Николае,[13] быв от семи дьякон, иже отвергься Христа и быв кумирожрець в Селуни, а он предаяше мучителем крестьяны; о нею же пишеть Иоан, глаголя: «От нас изидоша и быша на ны». Того породнаго не приимше еретици; прокляти быша и умроша душевною смертью, не разумѣша бо пророка глаголюща: «Вкусите и видите, яко благ Господь!» Нѣсть бо грѣха, иже сдолѣеть Божии милости. Точию не отчаим себе, яко Июда,[14] ни невѣруим телесному въскресению, аки садукѣи, — но покаяньем толцѣмь в Божия двери, дондѣже отверзеть нам раиская врата. Не ложь бо рекы Господь: «Толцѣте, отверзется вамъ; ищѣте и обрящете, просите и дасться вамъ». Но да не предложениемь словес умножю писане и зѣло предолжю бесѣду, но на предъ реченая възвратимъся.
 

Видѣв же онъ человѣкъ свой украденъ виноград, въсхотѣ отлучити слѣпца от хромца, — повелѣ первое привести слѣпца, да его опытаеть, кто есть преслушалъ заповѣдь его и присягл к невходьным бес повелѣния его. Ничто же бо възможет Божия таитися ока, и никто же насъ тако свѣсть себе, яко же Бог всѣхъ нас свѣсть.
 

Т. Повелѣ разлучити Бог душю от тѣла. Словом бо Божиимь исходить от тѣла душа: «И отимеши бо, — рече, — Дух ихъ и ищезнуть и в персть свою възвратяться». Да егда видиши тѣло погребено в земли, не мни ту суща и душа: не от земля бо есть душа, ни в землю входить. Но аще и святыхъ видиши чюдотворныя мощи, не ту ихъ твори душа, но Божию разумѣвъ благодать, тако прославляющю своя угодники: «Славящая бо мя, — рече, — прославлю». Повелѣ привести слѣпца: по ищезновении от тѣла душа всякаго человѣка пред Богъ приходить с приставленым к ней ангелом, вѣрнаго же и невѣрнаго, сущаго в законѣ и всякого безаконника. «Господь бо, — рече, — испытаеть праведнаго и нечестиваго»; вси бо роди языкъ от единоя быша крове рожении и рассѣяшася жити по лицю всея земля, им же Бог створи себе благотворити, дая дождь с небеси и времяна обилная. «Сияеть бо, — рече, — солнце свое на добрыя и злыя», и прокая. Но никто же о глаголѣхъ сих да не зазрить ми, — но испытайте Писания и обрящете мя от божиихъ вземлюща книг. Пишить бо Моисий: «Постави предѣлы языком по числу ангел Божии».[15] Иеремѣя же: «Единъ есть, — рече, — Господь всѣх, иже под небесемь язык», аще бо остави я в своей когождо прельсти, но душа ихъ пред нимь явиться, и тъ судить по дѣломъ их. Павел же: «Что бо мнѣ, — рече, — внѣшним судити, но утреним и вы судите, а внѣшним Бог судить». Утрьни глаголеть в законѣ, а внѣшныя — безаконнии языкы. Слышати бо подобаеть Божие имя нынѣ разлучающимся от телес душам, да и в Послѣдни день въскресше с телесы неблазньно поклоняться Богови, а не им же ныня работаша прельщени бѣсом, по апостолу глаголюща: «И тогда увидить всяко око, и всякъ поклониться, исповѣдая, яко Господь Исус Христос в славѣ Бога Отца един». Но си вси учившеися вѣдять, — аз же о слѣпцѣ початую бесѣду противу силѣ по въмѣщению ума въкратцѣ скажю, аще и поимы творящих ми дозрю; вѣдѣ бо, яко не суть от премудрости, но от грубости сия сказания. Но обаче на основании пророчестѣ и апостольстѣ зижем, имуще уголника самого Христа.
 

Приведену же бывъшу слѣпцю, быст опытание. «Не добра ли тя, — рече, — стража створихъ моему винограду? То почто его еси окрал?» Отвѣща ему слѣпець: «Господи, ты вѣси, яко аз слѣпъ есмь и не вижю без водящаго мя камо ити, и не вѣдѣ ни единого мѣста, аще и хотѣлъ бых. Ни чюх же никого же минующа мене враты, да быхъ крѣпко въ слѣд его въпил. Но мню, господи, яко хромець есть крал». Вижь ложное нынѣ спирание души пред Богом и клеветание на тѣло.
 

Т. Сице же есть душевъны глагол: «Господи, аз Духъ есмь. Да ни ясти ни пити хотѣл есмь, ни чьсти ни славы земныи искалъ есмь, ни телесное не разумѣх похоти, ни дьяволи створих воли, — но та вся тѣло есть створило!»
 

Тогда повелѣ господин блюсти слѣпца во укромнѣ мѣстѣ, идеже сам вѣсть, дондѣже придеть сам к винограду и призоветь хромца, и тогда судить обѣма.
 

Того ради до второго пришествия Христова нѣст суда ни мучения всякой души человѣчи, вѣрнаго же и невѣрнаго. Вѣруите же в правду въскресению человѣчьскых телес. «Послеши бо, — рече, — Дух свой, и съзижються, и обновиши лице земли». В Иезекили бо нам въскресения надежю показал есть.[16] «Прорци, — рекъ, — сыне человѣчьскъ, на мертвыя сия кости, да будуть на них телеса и опнется на нихъ кожа, да придеть Дух от четырь вѣтръ и внидеть в мертвыя си, да оживуть!» Се же все самъ Творець дѣйствуеть,[17] не инако чина превращая, но инако исконное дѣло свое понавляя. Преже бо созда тѣло Адамле, ти потомъ вдуну душю. Тако во утробѣ женьстѣй: перво от сѣмени зижет тѣло, по пяти мѣсяць творить душу. Во крещении же первое поражаеть водою, потомь же обнавляеть духомь от тлѣнья грѣховьнаго. Тако и в Послѣднии день: первое обновить землю и сбереть персть человѣчю и съзижеть всѣх нас телеса в мегновеньи ока, потом душа наша в свою когождо внидуть храмину, — по Павлю глаголющю, яко сам Господь в гласѣ архангеловѣ, в трубѣ Божии сниде с небеси, и мертви о Христѣ воскреснуть преже, потом же и мы живии. Кто суть мертвии? Вси языци, не бывъше под Божиимь законом, ни приимше крещенья. «Елико, бо, — рече, — безаконьно съгрѣшиша, безаконьно погибнуть». Живыя же крестьяны нарицаеть. Вижь всѣхъ человѣкъ телесем въскреснути и вѣруим Павлову послушеству, словесем Господним глаголющем: «Иже ли не створить искони Богом создана человѣка, то не разумѣеть и крещениемь в живот порожена; тѣм же и не чаеть послѣдняго с телесы въскре-сения въстающим всѣмъ человѣком в бесконечны живот — овѣмъ в честь и славу, овѣмъ в студ и в муку». Но да и прокое речем.
 

Егда приде господин взяти плод от винограда и видѣвъ его окрадена и призва хромца и совъкупи с слѣпцемь, и начаста сама ся обличати. Хромець глаголаше слѣпцю: «Аще не бы ти мене носил, никако же аз могл быхъ тамо доити, понеже хромъ есмь». Слѣпець же глаголаше: «Аще не бы ты мнѣ пути казал, не быхъ тамо аз доити могл». Тогда господин сѣд на суднѣмъ столѣ и начатъ има судити. И рече: «Яко же еста крала, тако да сядть хромець на слѣпца». Въсѣдшю же хромцю, повелѣ пред всѣми своими рабы немилостиво казнити в кромѣшней мученья темницѣ.[18]
 

Разумѣйте же, братья, сея притча сказание. Человѣкъ есть домовит — Бог Отец, всячьскых творець. Его же сын добра рода — Господь наш Исус Христос. А виноград — землю и миръ нарицаеть. Оплотъ же — закон Божий и заповѣди. Слугы же сущая с нимь — ангели глаголеть. Хромець же есть — тѣло человѣче. Слѣпца же душю его мѣнить. А иже я посади у врат — человѣку бо предаеть Бог в область всю землю, дав ему закон заповѣди. Преступившю же человѣку повелѣние Божие и того ради смертью осужену бывшю, первое душа к Богу приводится и спирается глаголющи: «Не аз, но тѣло есть створило». И того ради нѣсть мучения душам до второго пришествия, но блюдомы суть, иже Богъ вѣсть. Егда же придеть обновити землю и въскресити вся умершая, яко же самъ Бог преже глагола, тогда «вси сущи в гробѣхъ услышать глас Сына Божия и оживуть, изидут створше благая вскресение живота, а створши злая — въскрешение суда». Тогда бо души наши в телеса внидуть и приимуть въздание кождо по своим дѣломъ — праведници в вѣчную жизнь, а грѣшници в бесконечную смертную муку. Ими же согрѣшить кто, тѣмь и мученъ будеть.
 

Сице и мнѣ о сих сказавъшю не от умышленья, но от святых книг. Да нѣсть се мое слово, но бесѣда; нѣсмь бо учитель, яко же они церковни и священнии мужи.
 

 
 

СВЯТОГО КИРИЛА МНИХА СЛОВО О СЪНЯТИИ ТѢЛА ХРИСТОВА С КРЕСТА И О МИРОНОСИЦАХ, ОТ СКАЗАНИЯ ЕВАНГЕЛЬСКААГО, И ПОХВАЛА ИОСИФУ ВѢ НЕДѢЛЮ ТРЕТЬЮЮ ПО ПАСЦѢ
 

Праздникь от праздника честьнѣй приспѣлъ есть,[19] подавая благодать Божию святѣй церкви. Яко же бо и пленица златы, растворены жьньчюгомъ, съ многоцѣньнымь каменьемь, веселять зрящих на ня очи, — нъ паче духовьная нам красота, праздьници святии, веселяще вѣрьныих сердца и душа освящающе. Пьрвое бо въскрьсениемь Христовомь просвѣтися мир и Пасъка бысть, вся вѣрныя освящающи; таче Фоминомь испытаниемь[20] ребр господень обновися тварь: коснувшю бо ся ему рукою язвах, всѣм извѣсто бысть телесьное въстание.
 

Ныня же Иосифа благообразьнааго с мюроносицами похвалим,[21] послуживъшааго по распятии тѣлу Христову, его же евангелист богата нарицаеть, пришьдьша от Аримафѣя. Бѣ бо, рече, и тъ ученикъ Исусов и чая царствия божия. И въ время страсти вольныя Спасовы видѣ страшьная в твари чюдеса: солнце помьркъше и землю трясущюся, страха исполнивъся и дивяся приде въ Иерусалим. И обрѣте тѣло Христово на крестѣ наго и прободено висяще и Марию матерь его съ единѣмь ученикомь тому прѣдстоящю, яже от болѣзни сердца горцѣ рыдающи сице глаголааше: «Тварь съболѣзнуеть ми, Сыну, твоего зрящи бес правды умьрщвения. Увы мнѣ, чадо мое, свѣте и творче тваремъ! Что Ти ныня въсплачю? Заушения ли, ци ли за ланиту ударения и по плещема биения, уз же, и тьмницѣ, и заплевания святаго Ти лица, яже от безаконьник за благая приять? Увы мнѣ, сыне! Не повиньнъ ты поруган бысть и на крестѣ смерти въкуси. Како тя трниемь вѣнчаша, и зълчи с оцтомь напоиша, и еще и пречистая ти ребра копиемь прободоша! Ужаснуся небо и земля трепещеть, июдѣйска не тьрпяше дерзновения; солнце помьрче и камение распадеся, жидовьское окаменение являюще. Вижю тя, милое мое чадо, на крестѣ: нага висяща, бездушна, безречна, не имуща видѣния, ни доброты, и горько уязвлюся душею. И хотѣла быхъ с тобою умрети, — не терплю бо бездушна тебе зрѣти. Радость мнѣ отселѣ никако не прикоснеться, — свѣтъ бо мой и надежда и живот, Сын и Бог, на древѣ угасе. Кде ми, чадо, благовѣствование, еже ми древле Гаврилъ глаголаше: «Радуйся, обрадованная, с тобою Господь!» — цесаря тя и Сына вышняаго нарицая, Спаса миру, и животворца всѣмь, и грѣхомъ потребителя! Ныня же зрю тебе, акы злодѣя,[22] межю двѣма повѣшьна разбойникома и копием прободена в ребра мьртвьца, и сего ради горко измемагаю. Не хощю бо жити, нъ варити тя в адѣ. Ныня моего чаяния, радости же и веселия, Сына и Бога лишена быхъ. Увы мнѣ! О страньнѣм ти рожествѣ тако не болѣх,[23] яко же ныня, Владыко, растьрзаюся утробою, твое видящи тѣло пригвождено к дрѣву. Твое бѣ преславно рожество, Исусе, и ныня страшно умерщвение: — единъ от несѣяныя проиде утробы, цѣлы печати моего съблюд дѣвьства и матер мя своего въплъщения показав, и пакы дѣвою схрани. Знаю твое за Адама пострадание, нъ душевною рыдаю объята горестию, дивящися твоего таиньства глубинѣ. Слышите, небеса и море с землею, внушайте моих слезъ рыдание: се бо творец вашь от священик страсть приемлеть, единъ праведьнъ за грѣшникы и безаконьникы убиен бысть. Днесь, Симеоне, постиже мя проречение:[24] копие бо мою ныня проходить душю, Твоего от воинъ зрящи поругания. Увы мнѣ! Кого к рыданию призову? Или с кым моихъ сльзъ излѣю потокы! Вси бо тя оставиша,[25] ужикы же и друзи, Твоих Христе, насладивъшеся чюдес. Кде нынѣ ликъ седмьдесятныхъ ученик? Кдѣ ли верховьнии апостоли? Ов бо тя льстию фарисѣомъ предаст, другый же страха ради пред архиерѣи с клятвою отвержеся, не зная тебе человѣка. И едина, Боже мой, раба твоя, рыдающи предъстою с хранителем твоих словес и възлюбленымъ ти наперсникомъ. Увы мнѣ, Исусе мой, драгое имя! Како стоить земля, чюющи тя на себе на крестѣ висяща, иже на водахъ ту въ начатьцѣ основал еси, иже многыя слѣпьца просвѣтив, и мьртвыя словомь въскрѣсивъша твоего божества мановениемъ? Придѣте, видете Божия смотрения таиньство, како оживлий вся проклятою умерщвен бысть смертию».
 

И си слышавъ Иосиф приближися къ горко рыдающей Матери,— его же видѣвъши мольбьными тому оплѣташеся глаголы: «Потъщися, благообразне, къ Пилату безаконному судии, и испроси съ креста съняти тѣло Учителя своего, моего же Сына и Бога. Подвигнися и прѣдъвари, причастьниче Христову учению, тайный апостоле, обещьниче Божию царствию, и испроси уже бездушьное тѣло, пригвожденое к дрѣву и прободеное в ребра. Спостражи, благовѣрьне, сугубаго ти ради вѣнца, его же по въскресении Христовѣ въсприимеши: от всѣхъ конец земля чьстьную славу и поклонение и на небеси бесконьчную жизнь». Умилив же ся Иосиф плачевными тоя глаголы, не рече: «Жьрци на мя въстануть и озлоблять, июдѣи въскрамолять и побиють мя, фарисѣи разграбять мое богатьство, буду же и сборища отлучен». Ничто же сих не рече, нъ вся уметы створи и о своемь бо не родив животѣ, да Христа приобрящеть. Дерзнув въниде къ Пилату и въпроси глаголя: «Дажь ми, огѣмоне, тѣло страньнаго оного Исуса, распятого межю двѣмя разбойникома, оклеветанаго от архиерѣи завистию и поруганаго от воин бес правды. Дажь ми тѣло оного Исуса, его же Сыномь Божиемь нарицяхуть книжьници[26] и цесарьмь повѣдаху фарисѣи; ему же ты повелѣ над главою дъску прибити, имущю писание: “Се ст Сын Божий и цесарь Израилевъ”. Даж ми тѣло, его же свой ученикъ жьрцем льстию на сребрѣ прѣдасть, о нем же, провидя, Захария тако написа:[27] “Дадите ми цѣну мою, — ли отрецѣтеся”; и поставиша 30 сребрьник, цѣну цѣньнаго от сыновъ Израилев. О том молю ти ся телеси, о нем же пророче Каияфа,[28] тому единому за вьсь миръ умрети; не просто сего прорече, нъ жрьць бѣ сего лѣта, о нихь же рече Иеремия.[29] “Пастуси просмрадиша виноград мой”. И пакы псалом глаголеть о них:[30] “Князи людстии събьрашася на Господа и на Христа его”. Си бо рече Соломон:[31] “Промыслиша — и прѣлстишася, ослѣпи бо я злоба их”; рекоша бо: “Уловимъ правьдника, руганиемь и ранами истяжем его и смертию безлѣпотьною осудим его”. Сего прошю Исусова телесе, иже противу твоему отвѣща въпросу: “Аз есмь Живот и Истина”.[32] И: “Не имаши на мнѣ власти никоея же, аще не бы ти дано съвыше”, его же ради и тебе моляше своя жена, глаголющи”:[33] “Ничто же не створи праведьнику тому; много бо пострадах его ради въ снѣ”. Дажь ми сего распятаго, ему же въходящю въ Иерусалим,[34] съ вѣтвьми младеньци сърѣтахути и глаголющи: “Осана, сыну Давыдов!”; его же гласъ слышав, ад отпусти душю Лазоря,[35] уже четвьродневна умрша; о семь же писа в законѣ Моиси:[36] “Узрите Живот вашь прямо очима вашима висящь”. Сего хощю мьртваго телесе, его же Мати не позънавши мужьска ложа Дѣвицею породи; о немь же Исаия къ Азаху глаголаше: “Се Дѣвица зачнеть в чревѣ и родит сына, ему имя: С нами Бог”;[37] о немь же Давыд прорече,[38] глаголя: “Пригвоздиша руцѣ мои и нозѣ мои и вся кости моя ищьтоша”. Дажь ми сего уже умьршаго на крестѣ, о нем же ты рече къ просящим его у тебе на смерть жидомъ: “Чист есмь от кръви праведника сего”, — умыв же руцѣ и бив прѣдасть его; о немь же глаголеть пророк:[39] “Аз же не противлюся, ни прѣкы глаголю; плещи моих дахъ на раны и ланитѣ на ударение, лица же моего не отварих от студа запльвания”. Сего прошю назарянина телесе, ему же от изумѣвъшихъся избѣгающе въпияху бѣси:[40] “Что есть намъ и тобѣ, Исусе Сыне Божий? Вѣмы тя, кто еси святый Божий: пришьлъ еси преже времене мучит насъѣ; о нем же и сам Бог Отец съ небесе, на Иерданѣ крестящюся ему,[41] послушьствоваше, глаголя: “Се есть Сынъ мой възлюбленый, о немь же благоизволихъ”; о немь же Дух Святый Исаиемь глаголеть: “Яко овча на заколение веденъ бысть”,[42] от безаконьныхъ людий прѣдан бысть на смьрть. Дажь ми тѣло съняти с креста, хощю бо его в своемь положити гробѣ. Уже бо вся о немь испѣлнишася пророчества: сь бо наша болѣзни понесе и за ны пострада; раною Его вси ицѣлѣхом, зане прѣдана бысть на смерть душа Его и с безаконьникы въмѣнен бысть; истрѣбим бо, рѣша, память Его от земля живущих, и имя Его не помянется к тому; сего ради хощеть Бог отяти болѣзни от душа Его и дати Ему крѣпкых користь, пишеть бо ся о немь: “И ты въ кръви завѣта своего испустил еси ужникы своя от рова, не имуща воды”».[43]
 

И си вся слышав от Иосифа Пилат дивися, и призва сътьника въпроси и: «Аще уже умреть пропятый Исус?» И увѣдав, дасть тѣло Иосифу, да его погребеть, яко же хощеть.
 

И купив плащаницю сънять тѣло Исусово съ креста. Приде же и Никодим, несы исмѣшение изъмюрно и алойно, достойно цѣны литръ ста; обиста тѣло Христово, помазавше е мюромь. Въпияше же Иосиф, глаголя сице: «Солнце незаходяй, Христе, творче всѣхъ и тваремъ Господи! Како пречистѣмь прикоснуся тѣлѣ твоемь, неприкосновьньну ти сущю небесным силам, служащим ти страшьно? Кацѣми же плащаницами обию тя, повивающаго мьглою землю и небо облакы покрывающаго? Или какы воня възлѣю на твое святое тѣло, ему же дары съ вонями пьрсьстии принесъше цесари,[44] яко Богу поклоняхуся, преобразующе твое за вьсь миръ умьрщвение? Кыя ли надгробьныя пѣсни исходу твоему въспою, Ему же въ вышьних немолчьными гласы серафимы поють? Како ли понесу тя на моею пьрстьною руку, носящаго тварь всю, невидимаго Господа? Како ли въ моемь худѣмь положю тя гробѣ, небесный круг утвердивъшаго словомь и на хѣровимѣхъ с Отцомь и съ Святымь почивающаго Духомь? Обаче си вся смотрениемь твориши и вся си своею волею претерпѣлъ еси; идеши бо в ад, да Адама от ада с Евгою, падъша преступлениемь, пакы въведеши в рай и прочая с нима въскрьсиши мьртвьца, своего божества силою. Тѣмь же сице възглашая погребу тя, милостиве, якоже святымь наученъ бых Духом: «Святый Боже, святый крѣпъкый, святый бесмьртьне, помилуй нас!»
 

И положиша и́ въ гробѣ, и привалиша камень великъ къ дверем гробу.[45] Мария же Магдалыни и Мария Ияковля зраста, кде и полагаху.[46]
 

И минувъши суботѣ и солнцю уже въсиявъшю, вся въкупѣ жены с мюромь,[47] се уже чьтвьртое, придоша. Пьрвое бо, яко же глаголеть Матфѣи:[48] «Вечер в суботу придоша двѣ женѣ видѣтъ гроба; при нею же трус бысть, егда ангел отвали камень от двьрий, и от страха его омьртѣша стрѣгущеи». Тѣма тъгда и сам Исус явлься рече: «Радуйтася, идѣта к братии моей, да идуть в Галилѣю, и тамо видять мя». И пакы полунощи ины придоша испытать бывъшаго, яко же от Магдалынѣ о въскрьсении Христовѣ слышаша; о тѣхъ бо Лука написа тако: «Зѣло рано придоша жены к гробу и обрѣтоша камень уже отваленъ», и два ангела в них ставъша глаголаста: «Что ищете живаго с мьртвыми? Нѣсть сде, нъ въскрьсе».
 

По семь прѣдъ зорями друзѣи придоста женѣ, и тѣ видѣста утрь в гробѣ два ангела, идеже бѣ лежало тѣло Исусово; тѣмь же Иоан Фелогь рече:[49] «От тою слышав, Петр съ другымь ученикомь тече к гробу, и еще сущи тьмѣ». Марко же о всѣхъ повѣдаеть мюроносицах яже с вонями въ суботу придоша: и вълѣзъше въ гроб, видѣша уношю одесную сѣдяща, и ужасошася. Он же рече имъ: «Не ужасайтеся! Не вам бо есть страхъ, нъ безаконьным жьрцьмъ, съ стрѣгущи сде войны. Вы же видете тъщь гроб и рьцѣте апостолом: “Христос въскресе!” Видите, — без телесе есть плащаница, и о плотьномь Исусовѣ хвалителя въстании; будѣте благовѣстьцѣ человѣчьскому спасению, рьцѣте апостолом: “Днесь спасение миру!”» Уже не скърбите, ни сѣтуйте, яко мьртвьца, нъ радуйтеся и веселитеся о Бозѣ живѣ. Вам хощю тайны повѣдати Божия человѣколюбия, яже за Адама въ тьлю падша пострада;[50] того бо ради с небесе сниде и въплътивъся бысть человѣкъ, да истлѣвъшаго обновить и на небеса възведеть. Он послушавъ свѣта вражия, въсхотѣ быти Бог — и проклятъ бысть; сь же послушавъ Отца, Бог сы бысть человѣк, да змия погубить и человѣка обожить. Он, простер руцѣ; къ древу възбраньному, смертьное утръже ядро, и быв раб грѣху, съниде от едема въ адъ; Христос же, на крестѣ простер, осужения грѣховнаго и от смерти человѣкы свободи. Неповиньн сы продан бысть, да проданыя грѣхомь от дьяволя работы да избавить. На тръсти губою оцьта съ золчию въкуси,[51] да загладить рукописание человѣчьскых съгрѣшений. Копиемь въ ребра прободен бысть, да пламеньное оружие отложить, бранящее человѣком въхода в рай. Кръвь с водою из ребр источи, има же телесную всю сквьрну очистив и душа человѣча освятил есть. Съвязан бысть и тьрниемь вѣнчанъ бысть, да раздрѣшить от уз дьяволь человѣкы и тьрние прельсти вражия искоренить. Солнце помрачи и землею потрясе, и твари всей плакатися створи, да адьская раздрушить скръвища, и тамо сущих душа свѣтъ видѣша, и Евжин плачь на радость прѣложи. Въ гробѣ яко мртвъ положен бысть — и от вѣка умьршим гробьным живот дарова. Каменьем с печатьми утвьржен бысть, да адова врата и вѣрѣя от основания скрушить. Стражьми стрѣгомь бѣ всѣми видимо, нъ невидимо съшьдъ в ад съвязя сотону. Ангельская бо воиньства съ нимъ текуще зъваху: «Възмѣте, врата, князи ваши, да вънидеть цесарь славы!» И ови съвязаныя душа рѣшаче от тьмниц пущаху; друзии же противныя силы вяжюще глаголаху: «Кде ти, смерти, жало? Кде ти, аде, побѣда?» Къ ним же оцѣпѣвъше бѣси впияху: «Кто се есть цесарь славы, с толикою на ны пришел властию?» Погубил есть князя тьмы и вся его въсхытил скровища, разби смертьный град адово чрѣво, извоева плѣнникы, иже съ Адамомъ съде, сущая грѣшныхъ душа. Въскрьсе цѣлом печатемъ у гроба, тако бо и рожься неврѣди матьрня дѣвства печати. Да нѣст вам страха, — нъ омьртвѣвъшим войномъ. Уже бо вся съвьршивъ Исус, въскрьсе боголѣпьнѣ, и показася прѣже вас приходивъшимъ женамъ, възывая красно: «Радуйтася!» И апостоломъ своим в Галилѣю ити повелѣ, да вся тамо с вами освятив с плътию на небеса възидеть, с нею же и пакы придеть судитъ мирови.
 

Си же вся от ангела реченая к мюроносицам о Христѣ съказахомъ.
 

Похвалим ныня Иосифа приснопамятнаго, благообразьнаго же и досточюдьнаго. Блажен еси поистинѣ, преславьный и досточюдьный Иосифе, толика блага и велика богатьства на земли и на небеси сподоблься! Достойно послуживъ, яко и херовими, Божию телеси; нъ они невидимо на своею дьржаще раму, страхомь своя покрывають лица, ты же радуяся на своею руку Христа Бога носил еси. Блажен еси, Иосифе, паче патриарха Аврама, Исака и Якова![52] Его же бо они глас точию слышавъше, чьстьнии и славьни паче всѣхъ явишася, того же ты в плащаницю обил еси тѣло. Блажю руцѣ твои, Иосифе, на нею же Сына Божия и всѣхъ творца дьржалъ еси тѣло; его же образа не тьрпя зрѣти въ Хоривѣ Моиси;[53] под каменьем скрывъся слыша: «Задьняя моя узриши»; тѣма и на Фаворѣ с Илиею видѣвъ Христа,[54] послушьствоваста того суща Бога — и человѣка. Блажен еси паче Давыда цесаря, великый Иосифе! Давыд бо от Силома кивот съ Божиемь словом принесе,[55] нъ въ своемь убояся поставити его дому; ты же не скинию с Закономь, нъ самого Бога прием от крьста, въ своемь гробѣ радуясь положил еси. Блажен и преблагословенъ тобою, Иосифе, ископаный гроб, въ немь же полежа Христос Спас наш! Уже бо нѣсть гроб, нъ прѣстол Божий, олтарь небесный, покоище Святаго Духа и одр небеснаго цесаря, о немь же рече Соломон: «Стоять сильнии ратоборьци, изучени брани, имуще оружия обоюдуостра»; си глагола назнаменуя святых чины, борющихъся съ еретикы и съ жиды по Христѣ. Блажен еси, Иосифе, съвершителю Божию таиньству и пророчьскыхъ гаданий раздрѣшителю! О немь же бо заклон и пророци притчами написаша, сего ты явьствьно измюрною по святым мазаше язвам. Блажен еси, Иосифе, иже вся ожививъшаго словомь и водами покрывъшаго твердь небесную, Сего, яко мьртвьца, каменемь покрыл еси въ гробѣ, чая тридневнаго въскресения! Блажен убо и град твой Аримафѣй, из него же ты приде послужит Сыну божию! Кую похвалу створим достойну твоего блаженьства, ли кому уподоблю сего праведника? Како начну или како разложю? Небомь ли тя прозову? Нъ того свѣтьлѣй бысть благочьстьемь, ибо въ врѣмя страсти Христовы небо помрачися и свой свѣтъ скры, ты же тогда радуяся на своею руку Бога носяше. Землю ли тя благоцвѣтущую нареку? Но тоя честьнѣй ся показа; тъгда бо и та страхомь трясашеся, ты же с веселиемь божие тѣло съ Никодимомь въ плащаницю съ вонями обив положил еси. Апостоломь ли тя именую? Нъ и тѣх вѣрнѣе и крѣпъчею обрѣтеся; еда бо они страха ради жидовьска разбѣгошася, тъгда ты без боязни и бесумнѣния послужил еси Христови. Святителя ли тя и старѣйшину прозову? Тѣм бо образ своея служьбы предал еси, обиходя и кадя и кланяяся съ молитвами пречистому тѣлу Христову глаголя: «Въскресни, Господи, помози нам, избави нас имени Твоего рали!» Священномученикомь ли тя нареку, яко толику показал еси любовь къ Христови? Аще бо и не въгрузися в твоя пьрси оружие, ни прольяся твоя от меча кръвь, нъ изволением и вѣрою по Христѣ положил еси душю. Поразили бо тя быша и на удеса расѣкли, нъ съхрани тя от тѣхъ Исус, его же ты храняше тѣло, не убоявъся гнѣва жидовска, ни прещения жречска, ни напрасно убивающих войн не устрашися, не пожали си по мнозѣмь богатствѣ, не родив ни о своемь животѣ, чая тридневнаго въскресения. Нъ паче всѣхъ святых подвизалъся еси, богоблаженый Иосифе, и паче всѣхъ имаши дерзновение къ Христу, къ нему же молися и о нас, хвалящих тя, и чтущих твою с мюроносицами память, и твой украшающих праздьникъ.
 

Подаждь, святе, всѣмъ нам твою помощь,[56] буди покръвъ граду нашему от всякого зла, подавая князю на противныя побѣду и заступая его от всѣхъ видимых и невидимых врагъ мир же глубокъ, и съдравие телеси, купно же и души его проси спасения. И нас избави от всякоя нужа, и печали, и бѣды, всѣхъ лютыхъ напастий и многымъ грѣхомъ отпуста испроси своими къ Богу молитвами, да избавит ны от бесконьчьныя мукы и причастникы створит ны будущихъ благъ вѣчныя жизни, благодатию и человѣколюбиемь Господа и Бога и Спаса нашего Исуса Христа, ему же слава с Отцем и съ пресвятымь и благымь и животворящимь Духомь, нынѣ и присно и въ вѣкы вѣкомъ.
 

 
 

ПОВЕСТЬ КИРИЛА МНОГОГРѢШНАГО МНИХА К ВАСИЛИЮ, ИГУМЕНУ ПЕЧЕРЬСКОМУ,[57] О БѢЛОРИЗЦѢ ЧЕЛОВѢЦѢ И О МНИШЬСТВѢ, И О ДУШИ, И О ПОКАЯНИИ
 

В нѣкоем градѣ бѣаше царь, зѣло кроток, благ же и милостив, добрѣ смотряше о своих людех. Сим же точию единѣм не бѣ разумен, — понеже не бояшеся бѣства, ни ратнаго держаше оружия, не мнѣвше иному нань въстати. Имѣяше при собѣ царь тъй многы другы и свѣтникы и едину дщерь мужеумну. В тѣх же съвѣтницѣх един бѣ мудр и благоразумен, иже скорбяше присно о небоязньствѣ царевѣ, обаче искаше времене потребна, како бы ему глаголати к царю, да бы ся готовил на рать.
 

В един же час нощи внезапу бысть молва по граду велика. И рече царь к своим свѣтником: «Изидемь и походим по граду, некли обрѣтше имемь творящаго в нашем градѣ мятежь, зѣло бо в велицѣ есмь нынѣ страсѣ». И шедше же и всюдѣ походивше, ничто же обрѣтоша, но точию движание граду.
 

Всѣм же свѣтником в унынии бывшимь и о семь недомыслящимся, он благоразумный свѣтник, поемь царя и с дщерью его, к велицѣй приведе горѣ, имущи много различная оружиа, в нейже узрѣста свѣтлую зарю, оконцемь от пещеры исходяща.
 

И к тому приникнув оконцю, видѣста внутрь вертьпа жилище, в немже сѣдяше мужь, в послѣдней нищетѣ жива, худыми оболчен рубы, емуже присѣдяще искрь своя жена, слажьша брашна поющи пѣсь. Предстояшеть же ему нѣкто красен и высок на твердѣмь камени, питая и вино черпля. И мужю чашю приемшю, тогда похвалами вѣнчаху многою радостию мужа.
 

Сии же вся соглядав царь, призва своя другы и рече к нимь: «Оле чюдо, мои друзи! Видите, како худое се и потаеное житие честнѣе нашея державы веселится и свѣтлѣе внешних внутрьняя сияють!»
 

Сде бо слово поставлеше и на предреченаа възвратимся, разрѣшающи притчѣ съузъ успѣха ради простѣйших, а быстрии умом преже сказаниа си вѣдять. Последок же Слова подробну речемь.
 

Град убо есть, братье,— съставление человѣчьскаго телесе, емуже творець и зиждитель Бог. А иже в немь людие — чювьственыя уды нарицаем: слух, видѣние, обоняние, вкушение, осязание и нижняя теплоты сверѣпьство. Царь же есть ум, обладаай всѣм тѣлом. Зѣло же есть благ, и кроток, и милостив — о своем бо телеси паче всего печется, тому ища потребных и крася его одежами. Добрѣ же смотрить своим людемь — от слышаниа бо добра высится, а от зла мятется, очима же похоть створит, а обонянию желание исполнить, устом же обьядение даеть, а рукама несытьство бранья богатьству створит, с тѣми и нижняго сверѣпьства свершаеть похоть.
 

Чим же единѣм не бѣ разумен? — Понеже не тако печашеся о души, якоже о телеси: ни помышляеть бо бесконечныя злѣ сде живущим мукы, ни готовится на будущаго вѣка праведником уготованую жизнь, не слышить бо Соломона, глаголюща: «Блажены, иже обрѣте мудрость, и смыслен, иже увѣда разум житьа сего».[58]
 

Свѣтници же суть и друзи — житийскиа мысли, не дадуще ны о смерти помыслити. Бѣгство бо Книгы смерть нарицають, ибо и Христос жидомь глаголаше: «Да не будеть бѣгство ваше зимѣ, ни в суботу»,[59] сиречь — да не достигнеть тебе смерть в гресѣх, ни в праздник без покаяниа.
 

Ратьная оружия пост, молитва, въздержание и телесную чистоту апостол нарицаеть, — «Възмѣте бо, рече, вся оружиа Божиа, да възможете противитися в день лют»,[60] — но сего мирьстии человѣци не любят держати.
 

Нощь же есть свѣта сего мятежь, в немже акы в тмѣ мятутся, друг чрес друга в погибель сами себе порѣваемь, ли яко сном одержыми, не въздеримся от грѣха.
 

А еже в един час бысть велика по граду молва — то есть нечаемая на человѣка напасть: ли недуг, ли потоп, ли язва, ли к власти обида зла. Тогда всѣ житийскыя остануть мысли и иступление бываеть уму, — еже есть царев страх, и шествие по граду, и необрѣтение творящаго плищь. Никоторая же бо хитрость премѣнити възможет Божия попущениа, точию святых мужь молитва, истина же се есть. Петра бо от церкве за нь бывающия молитва от темници и вериг избави.[61] Слышим же и Павла к римляном глаголюща: «Паче силы оскорбѣша ны в Асии, яко не надѣятися нам и живота, но Бог избави ны вашими молитвами».[62] Аще ли не будут достойни живии о вещи Бога умолити, призываемь препочившая святыя. Свѣдѣтель же сему Исаия, иже смерть Иезекии от Бога подав, и пакы не токмо сдравие тому же Иезекыи принесе от Бога, нъ и граду избавление — «Но се ти, — рече, — дарова Бог Давыда ради отрока твоего».[63] Тако же и трие отроци моляхуся, глаголюще: «Авраама ради възлюбленаго, и Исака, раба ти, и Израиля святаго твоего», — того ради и в пламени не изгорѣвше изидоша.[64]
 

Да се есть подобно врея оного благоразумнаго свѣтника, еже не искати чаров, ни волхвов но вѣрою глаголати: «Благо мнѣ, яко смирил мя еси, да научюся оправданием твоим»;[65] и пакы: «Яко годѣ бысть Господеви, тако и бысть». Господь живить и мертвит, богатить и убожить, смиряеть и высить, и от болѣзни устрабляеть немощна.
 

Гора же есть монастырь, в немже духовнаа оружиа на противнаго дьявола си суть: пост, молитва, слезы, въздержание, чистота, любы, смѣренье, покорение, люботрудие и несъние. К той горѣ благоразумный съвѣтник приводит царя, сиречь: печаль ума — к манастырю, то бо есть гора Божиа, гора тучна гора усырена, гора, юже благоволи Бог жити в ней. Приход же к горѣ — се есть обѣтное к Богу слово («Обѣщайте бо ся, — рече, — и въздадите»;[66] и пакы: «Въздам тобѣ обѣты моя, иже изрекосте устнѣ мои и глаголаша уста моя в печали моей»[67]).
 

Приничение же к оконцю — еже слышати душеполезное учение. «Сказание бо, — рече, — словес твоих просвѣщаеть и разум даеть младенцем».[68] Пишет бо ся: «Възведохъ очи мои в горы твоя, отнуду же приде помощь мнѣ».[69] Яко ту рещи с Давыдом: «Господь съхранить вхожение мое и исхожение отселѣ и до вѣка».[70] Никого же бо Христос к покаянию нужею влечеть, но вещми разум дает, да от тѣх познавшим его и в небесное вводить царство.
 

Пещера же глубокаа — церкы есть монастырска, пророкы дозрима, апостолы устроена, евангелисты украшена. А иже от нея свѣтлая сиящи заря — богохваленаа жертва, немолчьная алилугия псаломьстими гласи: «В нощех бо, — рече, — въздежете рукы ваша в святая и благословите Господа»,[71] и пакы — «Полунощи въстах исповѣдатися тебѣ»;[72] «Тако, — рече, — да просвѣтится свѣт вашь пред человѣкы, яко да узрять дѣла добрая ваша и прославять Отца вашего, иже есть на небесех».[73]
 

Внутрений же вертеп устав глаголю, апостольская преданиа келейнаго житья, в немже никтоже своевольство имать, но всѣм вся обьща суть, суть бо вси под игуменом, акы уди телеснии под единою главою, съдръжыми духовными жилами. А иже в нем сѣдяй мужь, в послѣдний жива нищетѣ, — се есть весь чернечьскый чин. Сѣдѣние же безмолвие являеть: «Рѣх бо, — рече, — схраню пути моя, да не съгрѣшу языком моим, онемѣх и смирихся, и умолчах от благ»;[74] и пакы: «Аз же яко глух, и не слышах, и акы нѣм, не отверзох уст своих»,[75] и прочаа подобна сим. А послѣдняя нищеты житье — сирѣчь от бѣлоризець осуженье, досады и укоризны, хулы и посмѣси, опытаниа, не бо тако мнять, яко Богу работающа мнихы, но акы прелестникы и свою погублеша душю. Того ради Павел глаголаше: «Бог ны апостолы послѣдняя яви акы насмертникы, яко позору быхом всему миру»;[76] и паки: «Уроди мы Христа ради, вы же мудри о Христѣ».[77]
 

А иже худыми оболчен рубы — се бес притчи слово: ту бо яриг, и власяница, сукняныя одежа, и от козьих кожь оболченья. Всяка бо добра риза и плотьское украшенье чюжь есть игумена и всего мнишьскаго уставленья, — «Иже бо, — рече, — Христос,— мякъкая носять, си в домѣх царскых суть»,[78] — но суть цѣломудриемь оболчени и правдою поясани, смѣрением украшени.
 

Присѣдящиа же искрь своя ему жена — се есть неотлучающаася смертная память, сию сладкую поющи пѣснь: «Глас радости и веселиа в селѣх праведник»;[79] «Праведници в вѣкы живут, и мзда им от Господа»;[80] «Смерть праведнику покой»; «Богатьство иже мимотечеть, не прилагайте сердца»;[81] «Не помилую бо всѣх творящих беззаконие»;[82] «Того ради, — рече, — забых снѣсти хлѣб мой от гласа въздыханиа моего».[83]
 

Предстояй же ему он красный — Христос есть: «близ бо Господь всѣх боящихся его, хотѣние их исполнить и молитву их услышить»;[84] «се красен добротою паче сын человѣческ»;[85] «щедр бо есть и милостив Господь»;[86] «не приидох бо, — рече, — да ми послужать, но да послужу и положу душу свою избавление за многы».[87] Зѣло же высок есть — понеже Сын сый Божий, съшедый с небесе, и воплотися нашего ради спасениа и бысть человѣк, да человѣка обожить.
 

Стоить же на твердѣм нашея вѣры камени. О сем бо Амос и Иеремѣя послушьствуета: он глаголеть: «И се человѣк высок стояше на твердѣм камени, призывая страны и питаа своя»;[88] Иеремия же рече: «Человѣк есть, и кто увѣсть и́. Но да явится странам, яко Бог есть».
 

Питаяй же и черпляй вино — всѣм вѣрным подаваяй честное свое тѣло в оставление грѣхов и святую свою кровь в живот вѣчный.
 

Възбраняющия же другы — своя комуждо свѣсть. Въпиеть бо Павел: «Иже кто ясть хлѣб ось и пиеть чашю Господню, недостоин сый, грѣх собѣ ясть и пиеть, повинен есть тѣлу и крови Господни».[89]
 

А егда приимѣть мужь чашю, похвалами вѣнчають его — се разумѣй очистившихся покаяниемь и приимших животворную чашю в освящение души и в очищение телеси. Тогда бо богоотець Давыд хвалить пророческими гласы: «Блажени, имже отпущена суть безакониа, имже прикрышася грѣси, имже не вмѣнить Господь грѣха»;[90] и пакы: «Веселитеся о Господѣ и радуйтеся, праведники!».[91] Вѣнчаеть же Святый Дух, яко почиваеть на честных причастньцѣх, уже бо я обрѣте достойны собѣ ссуды и вселися в ня, измыша бо храм его слезами постлаша люботрудными молитвами, украсиша добродѣтелию, накадиша бо жертвьными въздыхании. Многою же радостию Христос с святыми ангелы веселится, «радость бо, — рече, — бывает на небеси о единомь грѣшници кающимся»,[92] «радуйте бо ся, — рече, — со мною, яко обрѣтох погыбшюю драхму».[93]
 

Се же вся соглядав, царь призва своя другы. Съгляданье — помышление есть благо, еже остатися от грѣховных обычай и научитися благоугодных, собрати же сего суетного житиа помыслы и окаяти сего свѣта лестнаго красная и речи соломоньскы: «О, суетие, суетою буди!»[94] Всяк бо человѣк сих ради нудяй себе трудомь, изножай себе в погыбель, и чюдится ангельскому богонабдимому иночьскому житию, и вся оставляеть, и ту саму телесную печаль, и тщится всяк человѣк по искушении телесных вещий о души попещися.
 

Сим же сице сказаном, и прочее без разума да не останеть. Не бо мы сей повѣсти творци есмы, но от богодухновеных вземлюще писаний, акы от постава уимше, и сия прѣзъкъ плетем; акы дѣтищь пред вашим отчьством нѣмующе вашю веселимь любовь.
 

А се похвала мнихом, и познание Христовы благодати, и вшествие в вертеп, сирѣч пострищися, — от пророческых писаний скажем.
 

Рече царь: «Како худое се и потаеное житие честнѣе нашея державы веселится и свѣтлѣе внутрьняя внѣшних сиають!» Се же есть умных человѣк помяновение души. «Не спасет бо ся, — рече, — царь многою силою»;[95] и всяка власть к грѣху причтена есть; а торгующим егда купля сдѣется, ту и грѣх свершится и ины вся житийскыя вещи. В нищетѣ же и в богатствѣ спону имуть к спасению семью и дом, того ради глаголет апостол: «Оженивыйся печется женою, како угодити женѣ, а неоженивыся печется, како угодити Богови»;[96] она печаль ведеть в муку, а си печаль — в вѣчную жизнь.
 

Худое же и потаеное житье мнишство являеть. На смирение бо и на покорение кождо в не грядеть, токмо о Бозѣ веселится, честь по своим трудомь от Бога и человѣк въсприемля. И древо бо не възраста дѣля высока, ни листвиа, но плода дѣля хвалимо бываеть; тако и мнихы не монастырь славныи творить, но добрая дѣтель мнишьская. И се явѣ есть от Феодоса игумена Печерьскаго, иже в Киевѣ,[97] понеже нелицемѣрно мнишьствова възлюбив Бога и братью свою акы своя уды; тѣмже и Бог възлюби и и мѣсто его ради прослави паче всѣх, иже монастырь в Руси. Сиа внутреняя добродѣтели святых калугер житиа паче мирскоѣ власти сияють чюдесы, и тѣх ради мирьскыа велможи свою покланяють мнихом главу, яко Божиим угодником достойную въздающе честь, по Господню словеси, глаголющю: «Приемляй праведника во имя праведниче мьзду праведничю приемлеть»[98] и прочая; и пакы: «Приемляй, — рече, — вас мене приемлеть»,[99] и прирече: «Не бойся малое стадо, яко благоволи Отець мой дати вамь царствие небесное»,[100] «иже бо оставить, — рече, — отца и матерь и имѣние имени моего ради, стократицею приимет и жизнь наслѣдить».[101] Сих ради обѣщаний всяк крестьянин нудится понести ярем Господень, рекше иночьскый чин на ся взяти.
 

Да речем уже оного царя вход. Поем бо свою единородную дщерь, внутр вертьпа входить. Дщерь же уму разумѣй душю, умородителна бо есть и обьщена ангельскым чином: «Творяй, — рече, — ангелы своя духы и слугы своя огнь полящь».[102]
 

Дух бо на всю добродѣтель бодр и скор на теченье богоугоднаго подвига, но плоть немощна. Обаче вся служба ангельская и мнишьская одино есть: они бо и си, всю свою оставльше волю, Божию и игуменю повинуются повелѣнию, имже самь Господь мьздовъздатель противу трудом бысть. «Иже бо, — рече, — душю свою погубит моих ради словес, обрящет бо ю в вѣчном животѣ».[103]
 

То уже сам глаголет к внутрь стоящему: «Отверзи мнѣ врата правды, и, вшед в ня, исповѣмся Господеви, яко “взискающии его не лишатся от всякого блага”[104]».
 

Отвѣща предстояй он: «Си врата Господня, праведнии внидут в ня, и Господь не лишить добра ходящих не злобою зде. Ты же кто еси, тако дръзающий?»
 

И та рече: «Дщи убо есмь царева, “и приведутся царю дѣвы по ней”».[105]
 

Отвѣща стояй: «Слыши, дщи, и вижь, и приклони ухо твое, и забуди люди твоя, и дом отца твоего, и въсхощеть царь добротѣ твоей, аще и черна еси».[106] — Сиречь, дондеже бо человѣк не останет ся телесных похоти и житийскых печали, душа его с Богом не смирится, не может бо Богу работати и мамонѣ. Черность же есть грѣх. «Смагла, — рече, — есмь, но добра».[107] Смагла убо первых дѣля cъгрѣшений и яже в миру житийскых вещи. Добра же бых — скораго ради покаяниа. «Черна есть миродержителнаго сана властию, добра есть мнишьскаго ради пострижениа. — «Вся слава дщерѣ царевѣ внутрьуду».[108]
 

— «Ты же кто еси?»
 

— «Аз есмь, — рече, — пастух овцам, остави вы, — рече, — на горах 90 и 9 и снидох погыбшиѣ сде ища,[109] но аще мене послушаеши, “лицу твоему помолятся богатии людстии”».[110]
 

Отвеща: «Обѣщах, ти ся, овца бо есмь словеснаго ти стада и к тобѣ прибѣгох, доброму пастырю, взищи мене заблужьшаго и цѣлуй мя от лобзаниа уст его».
 

Вижь порядниих словес слугу и не мните мене кромѣ Святых Книг сих вземлюща. Аще быхом обѣт постризаниа нашего схранили, то не токмо грѣхов оцѣщение, но и земную честь приали быхом, якоже святии ваши отци и чюдотворци, имже цари и князи падше поклонишася, но и в небеснѣм царствии видѣли быхом Божие лице; сирѣчь, елико быхом в молитвѣ просили и скоро сугубо прияли.
 

Обаче и еще стоящаго въпрашает, глаголющи: «Аще пастух еси, «не остави мене, ни отступи от мене»,[111] яко скорбь близ, слышах бо Исаию о тебе глаголюща: «И тъ яко пастух, упасеть стадо свое и в руцѣ свои сбереть агньца и в утробѣ имущая утѣшить»[112]». Се новоосвященных мних аще не словеса, то мысли. Держаще бо ся обѣта и слабости не одолѣвше, святынѣ просят, Писаниа почитающе, бес подвига велять Богови спасти я. Не бо разумѣемь Павла глаголюща: «Бес подвига никтоже вѣнчаеться».[113] Никто же бо спя побѣдит, ни лѣний ся спасти можеть.
 

Обаче нераскаянни суть Божии дарове; послух бо сих на небесех вѣрен Господь наш Исус Христос, иже туне спасаеть мнишьскый чин, сам бо за ны молится, глаголя: «Отче святый, не о мирѣ молю, но о сих, яже дал еси мнѣ, съблюди а во имя твое; да идеже буду и аз, ту и си будуть съ мною, никтоже от них погибнеть, токмо сын погыбелный!»[114]
 

Си же имущи обѣщаня, о, мниси, подвизайтеся! Подобает же и в нынѣшних апостолѣх Июдѣ быти, но кождо вас съблюдеть себе; не продадим Божия Слова на лъжи, крадуще, грабяще, обидяще, на игумена злое мыслящи, клятвою ся оправдающе; ниже распнѣм Христа, недостойнѣ приступающе к причастию Святых Таин, нъ о всѣх себе съставляюще, по апостолу, яко Божия слугы, въ трьпѣнии мнозѣ свое сдевающе спасение.[115] Яко же бо кони, текуще в стадѣ, друг другу ретящеся, приспѣвають, тако и вы ревнуйте святых отець подвигу и друг друга приспѣвайте в алкании, и в бдѣнии, и в молитвах, в служебных трудѣх, да не раслабѣвше обьядениемь, и пьяньством, и плотскыми похотми да не в адьстѣй устанемь пустыни и тамо геоньскыми растерзани будем звѣрми и яко толща земная телеса наша просядутся, огнем мучима, и расыплются кости наша при адѣ.[116] Но вперите си разумнѣи крилѣ и възлетим от губящаго ны грѣха! Възмѣм от Книг пищу и рьцѣм с Давыдом: «Коль сладка гортани моему словеса твоя, паче меду устомь моим».[117]
 

Си же глаголя, не величаюся, но себе тѣша, от неразумиа глаголю, человѣк бо есмь грѣшен, кален уд имея мой язык. Аще бо в глубину Божиих книг внидох, но грубом языком ума просты изношю глас. Бог же мира многою милостию да створит вашему отчьству сему прияту быти сказанию; и тъй ваша съблюдеть душа чиста, и телеса бескверньна, и житие непорочно, дѣвьство неокрадомо, непретыкающееся чернечьство, несъблазньну вѣру, непремѣнно о души попеченье, братолюбье нелицемѣрно, и вашь покой украсить знаменми, и небесныя отверзеть двери, и огненое отложить оружье, и в горний ведеть в Иеросалимь, и десницею вѣнчаеть, и трапезу представить, и чашу веселиа и радости подасть.
 

Мене же, акы пса, молю вы, не презрите, но и сде в святых помянѣте молитвах и тоя святыя трапезы крупицѣ поверзѣте, еяже буди всѣм крестьяном сподобитися, — жизни о Христе Исусѣ, Господѣ нашем емуже слава с Отцем и с Святым Духом и нынѣ и присно и во веки веком.
 

 
 

В НЕДѢЛЮ ЦВѢТНУЮ[118] О СКАЗАНИИ ЕВАНГЕЛЬСТѢМЬ СВЯТАГО КИРИЛА
 

Велика и ветха скровища, дивно и радостьно откровение, добра и силна богатьства, нескудно ближним даемии дарове, славна и зѣло честьна дому искуснии строители, обилны и преполнены царское трапезы мнози отстатци, от нихже нищии препитаеми бывають, — не гиблющею ядью, но пребывающею в живот вѣчьный! Словеса бо евангельская пища суть душам нашим, яже Христос многообразно глагола человѣческаго ради спасения. Его же славьный и честный дом — Церкви имѣеть искусны строителя: патриархы и епископы, ерѣя же и игумены, и вся церковныя учителя, иже вѣрою и чистотою ближнии Богу створишася и приемлють Святаго Духа благодатью различныя дары ученью и цѣлению по мѣрѣ дара Христова. Тѣм же и мы, убозии, тоя же тряпезы останков крупицѣ въземлющеи, насыщаемься, киждо бо раб своего господина хвалить.
 

Радость же нам, братье, днесь и веселье всему миру пришедшаго ради праздника, о немьже пророческая писанья сбытье прияша, творимаго ради в онь Христомь знаменья. Днесь Христос от Вифанья в Ерусалим въходить, всѣд на жребя осля,[119] да пророчьство Захарьино сверьшиться, иже рече о нем: «Радуйся зѣло, дщи Сионова: се бо цесарь твой грядеть кроток, всѣд на жребець ун!».[120] Се убо пророчество разумѣюще, веселимся.
 

Душа бо святых дщери горняго Ерусалима нарицаются; жребя же — иже от язык вѣровавше в Онь людье, ихже, послав апостолы, и отрѣши от льсти дьяволя.
 

Днесь народи противу Исусу изидоша вайя в руках держаща и тѣмь почесть творяще, егда «Лазоря из гроба возва и от мертвых въскреси и́».[121] Предобро народа послушьство, емуже языци и вѣровавъше, Сына Божия познаша и. В жидѣх бо чюдеса створи, а языком спасение и благодать дарова. Они его не познаша, а языци прияша и. Израиль отречеся позвавшаго его в вѣчную жизнь, а языци вѣровавъшая в небесное царство въведе. Овѣм паденье, соблазн, а странам вѣра, въстанье.
 

Днесь апостоли на жребя своя ризы възложиша,[122] и Христос верху их сѣдя. Оле преславныя тайны явленье! Хрьстьяньския бо добродѣтели апостольския суть ризы, иже своим ученьем благовѣрныя люди престол Богови и вмѣстилище Святому Духу створиша: «Вселю бо ся, — рече, — в ня и похожю, и буду им Бог, и ти будуть мнѣ люди».[123]
 

Днесь народи постилають по пути ризы своя, друзии же от древа рѣзаху вѣтвѣ постилаша.[124] Добр убо и прав миродержителем и всѣм вельможам Христос бысть, егоже милостынею и безлобьем постлавше, нетрудьно входять в небесное царство. Ломящеи же от древа вѣтви рядници суть и грѣшьници, иже скрушеным сердцемь и умилениемь душа, постом же и молитвами свой путь равняюще, к Богови приходять: «Аз бо, — рече, — есмь путь, истина и живот».[125]
 

Днесь предъидущии и въслѣдующеи въсклицають, глаголюще: «Осана сыну Давыдову! Благословен грядый во имя Господне!»[126] Предъидущеи же суть пророци и апостоли: они же преже прорицавше о Христовѣ пришествии, а си проповѣдавъше во всем мирѣ Бога пришедша и во имя его крестящеи народы. А въслѣдующеи святители суть с мученики: ови с еретики крѣпко по Христѣ борющеся и тѣх яко враги от церкве издрѣюще, си же до крове за имя Христово пострадавша и вся уметы створиша, въслѣд его текоша, да причастници будуть страсти его. Вси же «осана» възываху, рекуще: «Ты еси Сын Божий, въплотивыйся на земли, да Адама преступленьем падша въздвигнеши; благословенья дѣля и мы потщимъся добрая творити дѣла во имя Господне».
 

Днесь весь Иеросалим подвижеся въшествия ради Господня: старци быстро шествоваху, да Исусу яко Богу поклоняться; отроци скоро течаху, да и прославять о чюдеси Лазорева въскресения; младеньци, яко крилати окрест Исуса паряще, вопияху: «Осана сыну Давыдову! Благословен грядый во имя Господне! Бог Господь и явися нам!»[127] Оле тайн откровение и пророческих писаний раздрѣшение! Старца бо язычьския намѣнуеть люди: преже бо Аврама и Израиля языци суть; тогда, прельщени, от Бога уклонивъшеся, нынѣ же Сыну Божию вѣрою покланяються. Образ же отрок всьчестьный, дѣвство любящий, отческый чин нарече, беспрестани славящим Христа и чюдеса Божиею благодатию сътворяющим. Младеньци же вся хрестьяны прообрази, иже ничтоже пытають о Христе, но о томь живуще и за того умирающе, и тому обѣты и молитвы въздающе.
 

Днесь Аньна и Каияфа[128] негодуеть. Всѣм радость и вселье, сима же — скорбь и смущенье. Подобаше иерѣйску чину расудну быти и пророки пытати, егда се есть Христос, о немже заповѣда Ияков сыном своим, глаголя: «От племене твоего, Июдо, изидеть владыка небеси и земли, и тъ упование языком, привязая лозѣ жребя свое»;[129] ни помянуша Давыда, о немже пророчьствова, глаголя: «Из уст младенець съсущих свершил еси хвалу»,[130] ни разумѣша Софонья чтуща, писавша тако: «Веселися, Еросалиме, и уравнай путь Богу твоему, яко придеть в церковь свою, творяй чюдеса и дая знамения»,[131] нъ свѣт творяху на благодателя, да не токмо Исуса, но и Лазоря погубять, и не хотѣша с народы глаголати тако: «Велий еси, Господи! Глас твой потрясе адова скровища и исторже от внутрениих душю умершаго, и изиде Лазарь паки на бытье спасен!»
 

Днесь тварь веселиться, свобожаема от работы вражья, и адьская врата и верея потрясошася и бѣсовьския силы ужасошася. Днесь горы и холми точать сладость, удолья и поля плоды Богови приносять, горнии въспѣвають и преисподняя рыдають, ангели ивяться, видящи на земьли невидимаго на небесѣх и на жребяти сѣдяща сущаго на престолѣ хѣрувимьстѣ, обиступаема народы неприступнаго небесным силам. Ныня младеньци радостно хвалим бываеть егоже серафими в вышних страхом славять. Ныне путь съшествуеть в Еросалим измѣривый пядью небо и землю дланью, в церковь входить невъмѣстимый в небеса.
 

Днесь старѣйшина жречьский гнѣваеться на творящаго великая чюдеса, книжници и фарисии дѣтем завидять, с вѣтми на срѣтенье Христу текущим и зовущим: «Осана сыну Давыдову!» Чудны вещи! Како забыша пророк, писавъших о Христѣ всяко нашего ради язычнаго спасения! «Уже бо, — рече, — нѣсть ми хотѣнья в сынѣх Израилевых, явѣ бых не ищющим мене и рку не людем моим: “Людье мои вы есте”».[132]
 

Тѣмьже, братье, подобаеть нам, яжо Божиим сущим людем, възлюбившаго нас Христа прославити. Придѣте, поклонимъся ему и припадем, яко блудница, мыслено того пречистѣи лобызающе нозѣ;[133] останем же ся, яко она, от злых дѣл; излѣем, якоже мюро на главу его, вѣру и любовь нашю; изыдем любовью, яко народи, в срѣтение ему и сломим гнѣводержание, яко и вѣтви; постелем ему, яко и ризы, добрыя дѣтели; въскликнем молитвами и безлобьем, яко младеньци, предъидем милостынями к нищим, вслѣдуем смирением, постом и бьдѣньем — и не погубим труда четырьдесятьдньвьняго поста, в няже подвизахомъся, очищающеся от всякоя скверны, да в нашь Иеросалим внидеть ныня Христос. Нашего бо телесе ставленье Иеросалим речеться, якоже Исая глаголеть: «На руку своею написах стѣны твоя, Иеросалиме, и вселюся посреде тебе».[134]
 

Уготоваем, яко и горъницю, смѣрением душа наша, да причастием внидеть в ны Сын Божий и Пасху с ученики своими створить. Поидем с идущим на страсть волную, възмем крест свой претерпѣнием всякоя обиды, распьнѣмъся браньми к грѣху, умертвим похоти телесныя, въскликнем: «Осана в вышних! Благословен еси пришедый на муку волную, еюже ада попра и смѣрть побѣди!», доздѣ же слово окративше, пѣсньми, яко цвѣты, святую церковь вѣньчаем и праздник украсим; Богови хвалословление въслѣм и Христа, Спасителя нашего, възъвеличим, благодатью Святаго Духа осѣняеми, да радостьно праздновавше, в мирѣ достигнем тридневнаго въскресения Господа нашего Исуса Христа, емуже подобаеть всяка слава, честь, держава и покланяние с Отцемь и с пресвятымь и благымь и живоворящим Духомь всегда и ныня и присно и в вѣки.
 

 
 

ТОГО ЖЕ ГРѢШНАГО МНИХА СЛОВО О РАСЛАБЛЕНѢМЬ, ОТ БЫТИЯ И ОТ СКАЗАНИЯ ЕВАНГЕЛЬСКАГО, — В НЕДЕЛЮ 4 ПО ПАСЦѢ
 

Неизмѣрьна небесная высота, ни испытана преисподняя глубина, ниже свѣдомо Божия смотрения таиньство, велика бо и неиздреченьна милость его на родѣ человѣчьстѣмь, еюже помиловани быхом. Того ради должьны есмы, братие, хвалити и пѣти и прославляти Господа Бога и Спаса нашего Исуса Христа, исповѣдающе великая его чюдеса, елико же их створи, неисповѣдима бо суть ни ангелом, али нъ человеѣком.
 

Ныня же о раслабленѣмь побесѣдуим, егоже днесь сам Бог въспомянул[135] и призрѣл и помиловал, егоже и врачеве небрѣгома створиша, егоже презряху въмѣтающеи в купѣль, егда бо възмутяшеться вода, вьси, о богатых пекущеся сдравии, сего отрѣяху, егоже ныня Христос, благый человѣколюбець, словомь ицѣли, врачь бо есть душам нашим и тѣлом, и слово его дѣломь бысть.
 

Глаголеть бо евангелист: възиде Исус в Иеросалим в преполовление жидовьска праздьника,[136] егда же множьство народа от всѣх град по обычаю събирахуться в Иеросалим. Тъгда и Господь приде, всячьскы угажая своим рабом и неистовьство противьных обличая июдѣй, поистинѣ бо приде, ища заблужьших и спасти погыбъших. Многа бе по всей Палестинѣ створи чюдеса, и не вѣровахуть ему, нъ противу благодати хулять, лестьца его и блазнителя нарицающе.[137] Того ради при мнозѣ приде народѣ к Силуамстей вододьрьжи, иже нарицаеться Вифезда, сиречь Овьча купѣль[138] (понеже ту полоскаху жьртвьных овець утробы). Над сим бѣ храм, пять притвор имѣя, и ту лежаше множьство болящих, хромых же и слѣпых, и инѣми недугы болящеи, чающе движения водѣ; ангел бо Господень приходя възмущаше воду, и по возмущении первое вълѣзый цѣл бываше.[139]
 

Си же бѣ образ святаго крещения. Понеже не всегда вода та ицѣляше, нъ егда ю ангел възмутяше. Ныня же к крещения купѣли сам ангельскый владыка, Святый Дух, приходя освящает ю и даеть сдравие душам и тѣлом, и грѣхом очищение; аще кто слѣп есть разумомь, ли хром невѣриемь, ли сух мнозѣх безаконий отчаяниемь, ли раслаблен еретичьскымь учениемь, — всѣх вода крещения съдравы творить. Она купѣль многы приимающи, а единого ицѣляше, и то же не всегда, нъ единою лѣта, — а крещения купѣль по вся дьни многы оживляющи съдравы створить. К крещению бо аще и всея земля придуть человѣци, не умалиться Божия благодать, всѣм дающи ицѣление от грѣховных недуг.
 

Рьцѣм же о Господни благодати, како приде к Овчи купѣли и видѣ человѣка раслаблена, долго врѣмя на одрѣ в недузѣ лежаща, и въпроси его, глаголя: «Хощеши ли сдрав быти?» «Ей, — рече, — Господи! Хотѣл бых, нъ не имѣю человѣка, да бы по възмущении ангеловѣ въвергл мя бы в купѣль.[140] Нъ аще мя еси о сдравии, Владыко, въпросил, то крътъцѣ послушай моего отвѣта, да ти своея болѣзни напасть исповѣдѣ. 30 и 8 лѣт на одрѣ семь, недугомь пригвожден, слежю; грѣси мои вся уды телесе моего раслабиша, а душа моя преже страсти поношении бодома бысть. Богови ся молю, и не послушаеть мене, зане превъзидоша безакония моя главу мою.[141] Врачем издаях все мое имѣние и помощи улучити не възмогох, нѣсть бо зелия, могуща Божию казнь прѣмѣнити. Знаемии мои гнушаються мене, смрад бо мой всякоя утѣхы лиши мя; и ближьнии мои стыдяться мною, яко чюжь бых страсти ради братии моей. Вси человѣци мною кльнуться, а утѣшающаго не обрѣтох. Мьртва ли себе нареку? Нъ чрево ми пища желаеть, и язык от жажа исыхаеть! Жива ли себе помышлю? Нъ не тъкмо въстати с одра, нъ ни подвигнути себе не могу. Нозѣ имѣю непоступьнѣ, руцѣ же не тъчию бездѣлнѣ, нъ ни осязати себе тѣма съвладѣю. Непогребенъ мьртвьць разумѣю ся, и одр сь гроб ми есть. Мьртв есмь в живых и жив есмь в мьртвых: ибо яко жив питаю ся и якоже мьртв не дѣлаю. Мучим же есмь, акы в адѣ, бестудиемь поносящих ми; смѣх бо есмь унотам, укаряющимъся мною, и старцем же лежю притъча к наказанию. Мною вси глумяться, аз же сугубо страждю: утрьуду болѣзнь клѣщить мя, вънѣуду досадами укоризньник стужаю си. От всѣх бо пльвание слин покрываеть мя. Двое сѣтование объдержить мя: глад паче недуга прѣодалаеть ми; аще бо и брашно обрящю, нъ в уста рукою въложити его не могу; всѣм молюся, дабы мя кто накърмил, и бываеть дѣлим мой бѣдный укрух с питающими мя. Стоню съ слзами, томим болѣзнию недуга моего, и никтоже придеть посѣтить мене; един злостражю, никымьже видим. Егда же останъци трапез богобойных людий принесени будуть сде, скоро притекуть приставници Овчая купѣли, и не тако пси Лазоревы облизаху струпы,[142] якоже си моя помилования пржирають. Не имѣю же ни имѣния, да бых си единого умьздил о мнѣ пекущася человѣка, яко злѣ расточих даное ми в раи богатьство, и змьемь в Едемѣ украдена ми бысть чистоты одежа,[143] и сде лежю наг Божия покрова. Не имам человѣка, иже бы не гнушаяся послужил мне! Енох и Илия не обрѣтостася на земли, възята бо быста на колесници огньнѣ и прѣбываета идеже Бог вѣсть;[144] Аврам с Иовомь мало послуживша мнѣ подобьным, прѣставистася в бесконьчную жизнь. Господи, человѣка не имам вѣрна к Богу! Моиси, боговидець и законодавець, послѣ же съгрѣши к Богу и не въниде в землю обѣтованную;[145] Соломон премудрый, три краты с Богомь бесѣдовав, на старость прирази к Богу и, женами прѣльстивъся, погыбе.[146] Господи, человѣка не имам, въложаща мя в купѣль! Вси бо уклонишася и неключими быша, и нѣсть творящаго блага, нѣсть ни единого, и не разумѣють вси творящии безаконие!»
 

И сия вся от уст раслабленаго слышав, благый нашь врачь Господь Исус Христос отвѣщав к раслабленому: «Что глаголеши: «Человѣка не имам!» Аз тебе ради человѣ бых, — щедр и милостив, — не сългав обѣта моего въчеловѣчения. Слышал бо еси пророка, глаголюща, яко отроча родиться, сын Вышняго, и дан бысть нам, и тъ болѣзни и недугы наша понесет.[147] Тебе ради, горьняго царства скипетры оставль, нижьним служа объхожю, — не придох бо, да ми послужать, нъ да послужю.[148] Тебе ради, бесплътьн сы, плътию обложихъся, да всѣх душевныя и телесныя недугы ицѣлю. Тебе ради, невидим сы ангельскым силам всѣм, человѣком явихъся, не хощю бо моего образа в тлѣнии презрѣти лежаща, нъ хощю и спасти и в разум истиньный привести. И глаголеши: “Человѣка не имам!” Аз бых человѣк, да Богомь человѣка сътворю! Рех бо: “Бози будуть и сынове Вышняго вси”.[149] И кто ин мене вѣрнѣй служай тобѣ? Тобѣ всю тваь, на работу створих; небо и земля тобѣ служита, — оно влагою, а си плодомь. Тебе ради солнце свѣтомь и теплотою служить, и луна съ звѣздами нощь обѣляеть. Тебе дѣля облаци дъждьмь землю напаяють, и земля всяку траву, сѣмениту и дрѣва плодовитая на твою служьбу въздращаеть. Тебе ради рѣки рыбы носять и пустыни звѣри питаеть. И глаголеши: “Человѣка не имам!” И кто есть мене вѣрнѣй человѣк! Яко ие сългах обѣта въчеловѣчения моего; кляхъся Аврамови, глаголя: “О сѣмени твоемь благоcловяться языци, в Исацѣ же будеть ти племя, и в томь въплътивъся, отложю обрѣзание, створю же брѣжю воду, многа чада поражающю крещениемь”,[150] о нейже глаголеть Исаия, “яко протържеся вода в пустыни”.[151] Жажюще, на воду живу идѣте! Аз есмь животьное озеро! И се породьный источник от уст моих на тя изливаю, а ты Овчая купѣли жадаеши, помалѣ прѣсъхнути хотяща! Въстани, възми одр свой; да слышить мя Адам и обновиться ныня с тобою от истлѣния, в тобѣ бо пьрваго прѣступления Евъжину клятву исцѣляю! Лазоря, уже раскысѣвъша в гробѣ и четыри дни имуща в мьртвых, словомь жива створих,[152] и тобѣ ныня глаголю: «Въстани, и възми одр свой, и иди в дом свой!»[153]
 

И скоро въскочи раслабленый с одра, съдрав всѣми уды телесе и силою мощьн, и възем носивъшаго и одра, посредѣ народа хожаше.
 

Бѣ же в тъ день субота; и видѣвъше его жидове не порадовашася о съдравии немощьнаго, ни въздаша хвалы Богови, въздвигнувъшоому раслабленаго от одра немощи, ни рѣша: «Како ти ся, брате, жилы укрѣпиша и телесныя уди утвьрдиша?» — нъ акы звѣрие, на оружьника нападъше, отбѣгоша и богохульная словеса, акы стрѣлы к камени пущающе, съламахуся. Изволиша бо неправду паче, нежели глаголати правьду, и начаша прѣтити носящему одр: «Субота есть, и недостоить ти взяти одра![154] Почто въстал еси от немощи? Почто ицѣлѣл еси от недуга? Почто прѣмѣнилъся еси от болѣзни? Не лѣпо ти бѣ нынѣ одра своего носити!»
 

И рече им ицѣлѣвый от недуга: «Что се глаголете, о фарисѣи! Мудри суще, злобою обуродѣсте! Не насытисте ли ся в 30 и 8 лѣт, зряще мене на одрѣ и исполумьртва лежаща? Нынѣ же, въставъшю ми Божиемь словомь, осльпосте умомь и о своей, храмлюще, прѣтыкаетеся неправдѣ. Аще не бысть добро, а зло не есть мое въстание. Аще не радуетеся преславному чюдеси, понѣ не завидите даному мнѣ съдравию. Не будѣте яко имъск конь, имже нѣсть разума! Господь поможеть мнѣ на одрѣ болезни моея и весь недуг мой обратил есть в съдравие. Рцѣте же ми, старци и судие Израилевы, в чьей вас клѣти украдено бысть даное мнѣ съдравие, да тако жаляще си прѣтите ми? Никто же вас прѣобидѣн, ни у кого же вас уем мнѣ дарова; нъ иже мя есть створил цѣла, тъ мнѣ рече: «Въстани, възми одр свой и ходи!»[155] И се есмь весь сдрав».
 

Отвѣщаша книжьници: «Кто есть он, иже тя створи цѣла?» Носяй же одр не вѣдаше, — Исусу уклоньшюся от народа, — обаче глаголаше: «Нѣсть вълхв, ни чародѣй, ни есть ходатай, ни ангел, нъ сам Господь Бог Израилев. Понеже не осяза мене руками, ни приложи былия к врѣдом удов моих, нъ слово его дѣломь бысть. Рече бо ми: «Въстани и ходи!» — и въслѣдова слову дѣло и сдравие телеси. Тѣмже не судите на лица, ни хулите Божия благодати, нъ праведный суд судите: рцѣте Богу, яко «възвеличишася дѣла твоя въ Израили», и Господнемь чюдесьмь суботу почьстите, и Бога прославите, праздьник украсите!»
 

Нъ жидове не умълъкняху, глаголюще: «Кто есть ицѣливый тя в суботу? Покажи повелѣвъшаго ти носити одр в праздьник!»
 

Обрѣте же его пакы Исус в церкви и глагола ему: «Се цѣл еси, к тому не съгрѣшай, да не горе ти что будеть!»[156]
 

Нъ да не мним, яко тому единому се глагола Христос, нъ всѣм нам, приемъшим крещения благодать, имьже праотечъскыя очистихомъся сквьрны и ицѣлени быхом от растьлѣвающаго ны грѣха; нъ яко се бы рекл к ицѣлѣвъшему тому Господь: «Се в тобѣ Адама мозоли исцѣлих, и падъша преступлениемь възведох, и всеродьную того клятву ныня отях, омых сквьрну всякого прѣгрѣшения крещениемь, възискав, обрѣтох шьдъшаго в пути неблагы кумирослужения, обязах раны уязвьнаго бѣсовьскыми разбойникы, възльях на язвы его моея кръве вино и масло, и, възьм на тѣла моего скот, вънесох в гостиньницю — святую церковь, дах два срѣбрьника гостиньнику[157] — Новый и Втъхый Закон святителем, да прилежать учениемь людем, обѣщах и мьзду по възвращении моемь спасъшим грѣшьникы. Се цѣл еси и к тому не съгрѣшай, горе бо, — рече, — в разумѣ съгрѣшающому!»
 

Разумѣйте же вси слова силу, — яко по крещении не велить нам Господь съгрѣшати, да не пакы и истьлим обновленаго Богомь человѣка. По въсприятии же всякого священаго сана — горе съгрѣшающому; реку же, — по мьнишьствѣ, и по иерѣйствѣ, и в самомь епискупьствѣ не боящимъся Бога!
 

А человѣк ть вѣрьн бѣ, ибо по исцѣлѣнии не въдасть себе в телесныя сквьрны, ни похули же Исуса прѣд июдѣи, но в церкви прѣбываше, идеже и обрѣте его Христос. И тъ познав ицѣливъшаго и глагола: «Праведьн еси, Господи, и слово твое истина! Отныня причастьник есмь всѣм боящимъся тебе и хранящим заповѣди твоя»; и иде по всей странѣ повѣдая, яко «Исус есть, иже мя створи цѣла».[158]
 

Да и мы, братие, Исуса Христа, Бога нашего, прославим, ицѣливъшаго нас от недуг грѣховьных, и к нему вѣрою припадѣм, глаголюще: «Не помяни пьрвых безаконий наших и ныняшьняя очисти съгрѣшения, — ты бо еси всѣх Бог, небесных и земных. Человѣчьскый зижителю, ангельскый творче, цесарю мира всего, архангельскый владыко, хѣровимьскый сдѣтелю, серафимьскый украсителю, помилуй нас, на тя уповающих, да, спасени тобою, славим тя съ Отцемь и съ Пресвятымь Духомь, и ныня, и присно, и в вѣкы!»
 

 
 

ПОСЛАНИЕ НѢКОЕГО СТАРЦА КЪ БОГОБЛАЖЕННОМУ ВАСИЛИЮ АРХИМАНДРИТУ О СКИМѢ
 

Поклоняние отъ моего недостоиньства къ твоему преподобьству, милый мой господине, всечестный богоблаженый Василие, воистинну славный, великый въ всем мирѣ архимандрите, отче отцемъ, велики во всем мире, вож вышняго пути, тонкоразумноя душе, умом вся богодухновенныя книгы пронорящи, вторый печерьский игумене Феодосие, аще не именем, но, дѣлы и вѣрою, равенъ сый оного святости! Но и паче того провозвеличил тя есть Христос, яко угоднаго своего раба и своеа матери слугу: он бо, наченъ церковь, позван бысть Богомъ и к нему отъидеть,[159] тобою же не точию церковь бо содѣла, но и стѣны каменыа около святыа лавры созда,[160] идѣже святых жилища и преподобных дворы, беспрестанно поюших Бога въ Троици, славящих во двою существу воплощьшася от Духа Свята и Мариа девица вочеловечьшася, за грѣхы наша пострадавъша распятие и смерть.
 

А о немже, господине, прислалъ ми еси грамоту, аки прошая великаго и святаго скимнаго образа, въ н же издавна облещися желаеши, но не яко невѣды ищеши, но пытаеши моея нищеты, аки достоить учителю ученика и господину раба. Аз же не о собѣ скажю ти о святѣй скимѣ, но от святыхъ книгъ, паче же — отъ самаго Христа притчю извѣщю оного человѣка, о создавшемъ на камени храмъ свой и создавшем на камени свою хлевину.[161]
 

Не пѣска же разумѣй, ни създание храмины, ни рекъ, ни дождя, ни лютыхъ вѣтръ преражающих създаниа, да слышить мой господинъ Василие о святѣй скимѣ, юже хощеши приати.
 

Ты создалъ стѣны каменны около всего Печерьскаго монастыря на твердѣ основѣ, высокы и красны, и первое же изъобрѣл еси свое богатьство, тако же огнемъ и плиту устроилъ еси, водою же и калом свершилъ еси. Но оно святое создание не тако, еже съдѣлатися въ храм Богу, вселитися в ню Святому Духу.
 

Но оно святое хощеши ли створити обитѣль, Святѣй Троици мыслиши положити основу, сирѣч обновитися святую скимою, «разсчести си имѣние»,[162] рѣкши, преж помолися Богу и, сѣд, напиши свой обѣт смыслене, что хощеши до смерти хранити: в недели или в месяци день или два хощеши поститися от брашна или от питиа, или обнощевати въ молитвѣ, или не бесѣдовати съ человекы, или из манастыря въ обѣтный день не исходити, или милостыню ручную творити, или всяко прошение к человекомъ подати, или гнѣвъ отдати. Да аще ты створиши свое первое, а Богъ готовъ отдати свое. Аще ли хощеши взяти без расмотрениа аналаву и куколь,[163] зря инѣх, ож точию величаются скимою — аще бо и тружаются въ постѣ и въ молитвах, но понеже не имуть тверда основание, да ни дождем, ни ветром, но своим злоумием тѣх падает храмина; овогда же от всякого же въздержатся, овогда же слабо живут, глаголють: «Праздникъ бо есть», или «Дружца деля ясти хощу или пити», или: «Крестьяне звали, а пакы заговѣю» — се есть единъ зижя, а другый разоряа, или омывая от мертвеца и пакы прикасаяся ему. Мнози бо, рече, усушиша тѣло от поста и отъ воздержаниа, а уста их въсмердѣша, но понеже без расмотрениа си творяху, тѣм далече быша от Бога. И Лотъ бо не соблазнися въ Содомѣх со безаконники, а в Сигорѣ съ дщерми осквернися.[164]
 

А ты в бѣлцѣх и во иночествѣ Богу угодивъ и душеполезно поживъ, а в калугерьское иго иды, апостольскы вся задняа забуди, а на преднея простирайся.[165] Земную печаль акы подѣлие имѣй, а о небеснѣй жизни всегда печися по правилу твоего обѣта. Не яко Лотъ пианьством печали уставити повосхощи, но Христово житие со опытаниемъ подражай. Господь бо, обѣща себѣ всѣмъ апостолом, подаст; а ты всей братии обѣща, сътвори, обще ти будеть Богъ, и обще любы, обще дание, обще вѣнци, да во мнозѣхъ телесѣхъ едину створи душю, всѣх ради мзду приимеши.
 

Се азъ во твой раль сѣю семѣна, еже суть о боготруды словеса. Ты смотри, да и плевелы здѣ будутъ, злое же семя ис корени исторгни, а мене накажи. Аще ли есть пшеница, а бы не при пути, ни на камяни, ни в тернии сѣялъ.[166] Обаче аще три части погибнуть, но надѣюся отъ единоа ты можеши во сто приплодити, Богу ти помогающу, аще съ ним о скимѣ общенути съвѣщаеши.
 

Все бо веси святых отець житие, яко съ обѣтомъ подвизавши, вечашася. Ничто же бо тѣх храмины не возможеть их порушити, ни честь, ни сан, ни богатьство, ни слава, ни скръбь, ни нужда, ни гонение, ни лѣность; ни сам диаволъ, всяческыи тѣх приразуа, ни возможна обѣтнаго свѣсти дѣла. Но акы мѣдяна секира от суха древа сама ся кажить, диавол бо собѣ золъ, а твердии вѣрою многою вѣнца искушениа собѣ приобрѣтають. А слабый ни диаволом падаеть, но своимъ зломысльством, подвершая добраго начатка дѣло, аки пѣсокъ, злыми мысльми.
 

Тебѣ же хотящу здати духовную храмину, на вѣрѣ оснуй и зежди надежю, любовь, аки плиту; смѣси цѣломудриемъ, акы водою, тѣлесе твоего калъ, да возвысится, акы храмъ, душа твоя. Подпри ю, акы столпом, Божиею помощью, да еще снидеть различными вещми дождь и рѣкы, пребудут, аки наковална, противу добрым же и злым человеком. Введи въ храмину матерь и жену, еже есть кротость и смирение. Кротость бо угожаетъ Богу, а смирение на небеса возводить. Оградите же ся отвсюду татей ради, рекше, страхом Божиим и молитвою, и стража пристави, любомудра ума, да аще случить ти ся во градѣ быти, или в народѣ, или в веси, или на торгу, не дай же сердцу в тѣх поплевати мысльми, но акы внутрьуду келиа, поучаяся о разлучении душа от тѣла, се пребудеши, внемля себѣ, акы въ пустыню отшед.
 

Аще си съ Божиею помощию управиши да не надмешися величаниемъ, инѣх оглаголивая, и тогда свободным окомъ къ умному възрѣвъ свѣту, и узриши Отца свѣтом, яко Иовъ възглаголеши: «Преж убо слухом слышахом, нынѣ же око мое видить тя»;[167] не телѣсное, но духовное; «Въ свѣте лица твоего, Господи, пойдем и о имени твоемъ възрадуемся в вѣкы».[168] Богъ же, господинѣ, утвердит твою душю не соступити обѣта. «Обещайте бо, — рече, — и воздадите».[169] И паче: «Луче не обѣщатися, нежели, обѣщавшися, не воздати».[170] Такоже апостолъ осужает ны, глаголя: «Почто единаче не до кровѣ противистеся, къ грѣху подвизающися».[171]
 

О всем же семь, мой милый господине и благодетелю, не прогнѣвайся, ни возненавиди мене, не от ума, но от безумиа сиа написавшу, но, раздравъ, поверзи. Моа бо словеса, аки паучина, сама ся деруть, не бо могуть к ползѣ сълнути, не имущи влагы Святаго Духа. Не бо, яко учитель, отческы и стройно заповѣдаю, но всею простотою бѣседую с тобою, твоей любви и моа отвѣрзающи уста. Ты же избери что хощеши писания, еже ти будеть лутче, вѣси бо о всем богоразумно, милый мой господине, честный Василий.
 

Аз же аще грѣшенъ есмь, молю Господеви здраву ти быти, мирно долгоденьствующу, строящу дом святыя Богородица[172] и служащу Богу достойно, и всегда достигнеши мзду съ всеми святыми, съ праотцы и отцы, съ апостолы и патриархы и преподобными игумѣны молитвами пресвятыя Богородица и святаго Феодосиа, егоже бысть сынъ и настолникъ о Христе Исусѣ о Господѣ нашем.