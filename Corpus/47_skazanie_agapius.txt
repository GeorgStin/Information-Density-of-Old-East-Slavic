СЪКАЗАНИЕ ОТЦА НАШЕГО АГАПИЯ ЧЬСО РАДИ ОСТАВЛЯЮТЬ РОДЫ И ДОМЫ СВОЯ И ЖЕНЫ И ДѢТИ И ВЪЗЬМЪШЕ КРЬСТЪ И ИДУТЬ ВЪ СЛѢДЪ ГОСПОДА ЯКОЖЕ ЕВААНГЕЛИЕ ВЕЛИТЬ
 

Господи, благослови, Отче!
 

Агапии отець нашь из млада начатъ Бога бояти ся и заповѣди его хранити. Живъ въ дому своемь шесть на десяте лѣтъ, и тако изиде въ манастырь, и прѣбысть въ манастыри шесть на десяте лѣтъ моля ся Господу день и нощь глаголя: «Господи, съкажи ми, чьсо ради оставляють домы своя и роды и въ слѣдъ Тебе идуть».[1] Тако же ему молящу ся, услышана бысть молитва его въ девятыи час нощи. Гласъ бысть къ нему глаголя: «Агапие, рабе мои, молитва твоя въшьдъши къ мнѣ прията бысть, и се извожю тя изъ манастыря, и веду тя въ пути моя. И егда изидеши из манастыря и узьриши орьлъ, и аможе тя ведеть, иди по немь».
 

Агапии же рече: «Буди имя Господне благословлено отселѣ и до вѣка». И въставъ излѣзе ис церкве. И събьра вься калугеры и рече имъ: «Братия, кого хощете да поставлю вам игумена въ себе мѣсто?» Братия же рекоша къ нему: «А ты ся камо хощеши дѣти отъ насъ?» Агапии же рече къ нимъ: «Господь Богъ отводить мя отъ васъ, и азъ иду въ пути Господня. Вы же кого хощете да поставлю вам стерѣишину?» Калогери же рекоша: «Егоже ты изволиши, и поставиши намъ игумена». Агапии же постави имъ игумена брата старѣишаго, и устроивъ я и цѣловавъ ѣ, изиде изъ манастыря, рек: «Миръ вамъ, и Господь съ вами». И егда поиде путьмь, узьрѣ и орьлъ идущь съ небесе къ себѣ, и испълъни ся Духъмь Святыимь Агапии. Орьлъ же пришьдъ къ нему поиде прѣдъ нимь, путь кажа. Агапии же идяаше съ тъщаниемь по пути въ слѣдъ его. И доведе и орьлъ морьскыя лукы, и отиде от него.
 

Агапии же стояше на мори, мысля, камо бы прѣшьлъ морьскую глубину, бяше бо и звѣрь лютъ въ лукахъ морьскыихъ, иже изѣдаше человѣкы. Агапии же ужасьнъ бысть вѣльми. И яко же отиде от него орьлъ и не домышляше ся камо ити. Стоя бо узьрѣ корабль плавающь и въздрадовася вельми и приближися къ морю. И видѣ въ корабли дѣтищь и дъва мужа велика. И егда поклонити ся хотѣ и рещи: «Добрѣ ходите и добръ вы путь буди», тъгда малыи-дѣтищь пьрьвѣе рече къ Агапию: «Агапие, съдравъ ли еси, чьто дѣеши сьде въ лукахъ сихъ морьскыихъ, и не вѣси ли, яко звѣрь лютъ есть сьде и изѣсть тя?» Агапии же рече къ младому дѣтищу: «Къто ти имя мое повѣда, како ли мя знаеши?» Малыи же дѣтищь рече: «Агапие, а ты не знаеши ли мене? Нѣсмь ли азъ близь манастыря твоего сусѣдѣхъ? Нѣ ли мнѣ отець онь сиця (имя ему рекъ), и братия моя, не вѣси ли, яко учать ся у тебе въ манастыри?» И вьсѣмъ имена повѣда. Агапии же въздѣвъ руцѣ помолися Господу глаголя: «Прославлю тя, Господи, яко съподобилъ мя еси, Господи, обрѣсти человѣка своего племеньника въ пустыняхъ сихъ и въ глубинахъ морьскыихъ». Малыи же дѣтищь рече: «О Агапие, чьто есть путь твои и камо хощи ити?» И рече Агапии: «Не вѣмь мѣста ни нарока, камо хощю ити нъ Господь Богъ мои путь есть».[2] Малыи же дѣтищь рече: «Агапе, вълѣзи къ намъ въ корабль и прѣвеземъ тя аможе хощеши ити». Агапии же вълѣзъ въ корабль и посѣдѣвъ мало, от пути и от труда въздрѣмавъ ся и усьпе. И егда усъпе, повелѣ малыи дѣтищь великыима мужема възьмъша и прѣнесѣта чрѣсъ море. И положьше и, и се ищезоша от него.
 

Агапии же убудивъ ся от съна и не видѣ корабля, ни малаго дѣтища. И въставъ, оттудѣ приде въ мѣста нѣкая невѣдома. И обрѣте ту дрѣва различьна, и цвѣты цвьтуща различьны, и овоща различьны, ихъже не видѣ никътоже николиже. Сѣдяху же пътицѣ на дрѣвѣхъ тѣхъ, различьны имуща одежда. Овѣмъ бяше яко злато перие, а другыимъ багъряно, инѣмъ чьрьвлено, а другыимъ сине и зелено и различьныими красотами и пьстротами украшены. Другыя же бѣлы яко и снѣгь. Вьсѣхъ бо гласи бяху различьни и щьбьтаху сѣдяще друга къ друзѣ и пояху пѣсни различьны — ова великъмь гласомъ, а другыя льгъкъмь гласомь, а другыя тънъкъмь гласомь и пѣниемь, ины же дивьнъмь гласомь яко бо каяжьдо по ряду ихъ и по подобию, пѣсни же ихъ и слава велика, ако яже никъто же слышалъ на семь свѣтѣ ни видѣти имать. Агапии же напослушавъ ся и напитавъ ся отъ овоща и испочивъ от труда. Глагола въ себѣ: «Сего ради Господь Богъ мои привелъ мя есть сѣмо и не имамъ отити отсюду нъ обрящю си мѣсто подобьно, идеже вьртоградъ сътворивъ, и сьде животъ свои съконьчаю». И тако похажая къде сътворить вьртоградъ свои и обрѣте путь подъ овощьмь, и сѣде при пути глаголя: «Подобаеть человеку приити по пути сему, иже ми съкажеть мѣста си кая суть». И посѣдѣвъ мало и узьрѣ идуща 12 мужа въ бѣлахъ ризах, идуща къ себѣ путьмь. Въздрадова ся радостию великою. И егда приближи ся къ нему, узърѣ Исуса въ славѣ велицѣ. Въставъ же Агапии прииде къ нимъ. И егда хотѣ поклонити ся рещи: «Добрѣ вы буди путь», тъгда великыи мужь рече: «Съдравъ ли еси, Агапие, и чьто есть путь твои?» И рече Агапии: «Господь Богъ мои путь есть». И постоявъ мало Агапии видѣ окрьстъ его лиця человечьска многа и пътиця перьнаты, и пѣсни и славу велику. И падъ поклонихъ ся прѣдъ нимь глаголя: «Господи, къто ты еси и сия 12 мужа? И яко вижю окрьст тебе лиця человечьска мънога и пътицѣ перьнаты и славу велику, и сия мѣста кая суть, въ нихъже се азъ есмь?» Рече же великыи мужь: «О Агапие, почьто тако дьрьзаеши и почьто мене въпрошаеши, нъ обаче съкажю ти вься да ся не блазниши: азъ есмь глас, глаголавый тебѣ въ манастыри: “Изиди въ путь мои”, азъ есмь орьлъ, иже стѣньмь путь тебѣ казахъ. Азъ есмь дѣтищь малыи, иже тя чрѣсъ море прѣвезохъ. Азъ есмь Господь Богъ Творьць небу и земли и вьсея видимыя и невидимыя. Си же 12 мужа апостоли суть. Си же лица, яже видиши хѣровими и серафими суть. Слава же си юже видиши, въсылаема есть сѣдящуму на семѣмь небеси. Мѣста же си раиская суть. Овоща же си пища апостольская и правьдьныихъ душь есть. Пътиця же, яже слышиши, небесьныя суть. Слава же ихъ и пѣния на небеса въсылаеть ся сѣдящуму на прѣстолѣ хѣровимьстѣ». Рече же Агапии: «Господи, помилуй мя и дажь ми да не излѣзу из дрѣвъ сихъ, нъ да сьде съконьчаю животъ свои». Господь же рече къ нему: «Нѣсмь тебе сего ради привелъ сѣмо, нъ оже рече: се, оставихомъ вься и въ слѣдъ тебе идохомъ и чьто ны будеть, — то се, иди и узьриши Славу Божьства сего». И рече Агапии: «Господи, камо ми велиши ити?» И рече Господь: «Идеши по пути сему, по немуже мы приидохомъ к тебѣ, и шьдъ приидеши къ стѣнамъ, яже суть от землѣ до небесе и обрящеши стьжицю малу и по стьжици тои идеши. И обрящеши окъньце мало въ стѣнѣ. И тълъкнеши въ не, и изидеть къ тобѣ человѣкъ старъ и поимъ тя въведеть въ стѣну, ижи ти съкажеть тамо вься. И егда изидеши и идеши пакы по стьжьцѣ и доидеши лукы морьскыя и узьриши кораблиць малъ въ мори и 12 мужа въ немь и вълѣзеши къ нимъ, и доидете въ градъ въ ньже хотять ити. И егда изидуть гражане противу вамъ, изидеть и жена съ ними въ сквьрньнахъ ризахъ простовласа, и оже ти начьнеть велѣти, сътвори еи». Агапии же поклонивъ ся поиде по пути, по немуже настави и Господь. И шьдъ много обрѣте стѣну, яже стоить до небесе. И пришьдъ обрѣте стьжицю малу и по стьжици шьдъ обрѣте окъньце мало въ стѣнахъ и тълъкнувъ възьва. И изиде къ нему человѣк и рече ему: «Чьто есть путь твои?» Агапии же рече: «Богъ тъ мои путь есть». И рече ему: «Человѣк сьде не приходилъ въ плъти сы ни прѣже тебе, ни по тебѣ имать прити». Агапии же съказа ему вься, елико съказа ему Господь. И како изведенъ бысть изъ манастыря, и како орьлъ казаше ему путь стѣньмь, и како прѣведенъ бысть море, и како явися ему Господь 12-те апостолома въ славѣ велицѣ. «Отнюду бо посъла мя сѣмо, рекъ: “Иди путьмь симь и обрящеши стѣны высокы и глядаи стьжицѣ мали, по неи шьдъ обрящеши окъньце мало въ стѣнѣ. И тълъкнувъ възовеши, и изидеть къ тобѣ человѣкъ старъ, иже въведеть тя тамо и съкажеть ти вься”». Рече же старыи человѣк: «Буди воля Господня» и имъ за руку Агапия проведе и стѣны. И егда въниде Агапии вънутрь, узьрѣ свѣтъ седмерицею свѣтлѣи сего свѣта, очи же его не можаста зьрѣти на свѣтъ. И паде ниць на земли.
 

«Поимъ же мя человѣкъ старый приведе къ хрѣсту, егоже бяше высота до небесе и бльщаше ся паче солнця. И поклониста ся прѣдъ крьстомъ и сътвориста молитву». И тако начать Агапии тьрьпѣти свѣт. И поимъ приведе и идеже стояше одръ Ему и трьпеза украшена отъ камения драгааго. И лежаше хлѣбъ на неи бѣлѣи снѣга, видѣхъ бо у одра кладязь бѣлѣи млѣка и слажьи меду. Виногради же стояху различьно имуще грьздовие: ово багъряно, ово чьрьвлено, ово бѣло, и овоща имуща различьны, и цвѣтьци и житие, егоже не видѣ никътоже. И рече Агапии старому человѣку: «Господи, съкажи ми, чьто се, еже вижю?» И рече ему: «О брате мои Агапие, почьто глаголеши ми “Господи”, ельма же жидове не нарекоша Бога нашего Богомъ, нъ рекоша льстьць есть и злодѣи? И имъше убиша и распяша и́ на крьстѣ, али ты мнѣ глаголеши “Господи”, а хотящу умрѣти и съ пьрьстию съмѣсити ся, нъ обаче съкажю ти, да ся не блазниши. Азъ есмь Илия Тезвитѣнин, егоже възнесоша колесниця огньны и кони огньни, и Господь благослови мя подъ небесьмь. И съниде и посади мя сьде, и сьде живу до вътораго пришьствия Господня. Си же вься, яже видиши, душѣ суть человечьскыя, тобѣ явилыся грьздовиемь, поне бо живь человѣкъ не можеть видѣти душь человечьскъ. Сь же кладязь порода ся наричеть и исходить въ дрѣва раиская, сь же свѣтъ ангельскъ есть и правьдьныихъ душь. Сь же одръ и трьпеза творение руку Господию. Хлѣбъ же сь небесьныи есть и правьдьныихъ душь, источьникъ же сь ангели пиють и правьдьнии человѣци». — «Видѣхъ же и ина брашьна, ихъже сласти нѣсть удобь съказати, нѣсть бо имъ притъча на семь свѣтѣ. Ихже бо сласти и вонѣ человечьска уста не могуть исповѣдати. Простая же ядь яко и млѣко и медъ. И възьмъ дасть ми отъ источника въкусити. И просвьтѣ ми ся умъ и поимъ мя приведе къ трьпезѣ. И видѣхъ хлѣбъ цѣлъ и яко не уломлено отъ него ничьтоже. Илия же съказа ми вся, ихъже неудобь съказати никомуже, и приведе мя пакы къ хрѣсту и сътвори молитву съ мною. И изведе мя изъ окъньця и яко поклониховѣ и целоваховѣ. И рече ми Илия: “Миръ ти буде, Агапие, иди въ пути Господня и Господь Богъ съ тобою”. Азъ же поклонивъ ся поидохъ по пути, иже ми показа Илия. И тако шьдъ многы дни доидохъ моря и поглядахъ по морю, и видѣхъ корабль идущь къ себѣ и 12 мужа въ немь. И егда приближиша ся къ мнѣ, глаголахъ имъ: “Добрѣ ходите и добръ вы буди путь”. Отвѣщаша и рекоша: “Послушаи тебе Богъ твои, добрыи старьче”». Агапие же рече къ нимъ: «Възьмѣте мя съ собою въ корабль и иду съ вами въ градъ, въ ньже хощете ити». Они же глаголаша къ нему: «Мы се третиее лѣто заблудихомы въ мори и не вѣмы, камо ити. Братия же наша измьроша отъ глада и зимы и отъ бурѣ морьскыя. Мы же доселѣ живи есмъ, яко ни хлѣба ни воды многы дни не насытихомъ ся, и нѣ днесь нѣ ночьсь умремъ. И аще тя приимемъ и ты съ нами умреши и болии намъ грѣхъ приложиши». Агапии же рече къ нимъ: «Възьмѣте мя съ собою; Господь Богъ печеть ся животъмь нашимь».
 

И глаголаша ему корабльници: «Въниди, рабе Божии, къ намъ, аще имаши брашьно съ собою, да понѣ ты спасенъ будеши». Агапий же въниде къ нимъ и видѣв я яко зѣло немощьни суть и милосьрьдовавъ о нихъ, сътвори молитву. И посадивъ я въ корабли възя укрухъ иже ему дасть Илия въ раи, и прѣломи и на четыри части, и хвалу въздавъ, въдасть и 12 те мужема. И ѣша и насытиша ся и четвьртую часть юже остави, цѣла бысть пакы, яко и не уломлено отъ нея ничьтоже. Видѣвъше же корабльници Славу Божию, възъпиша къ Агапию глаголюще: «Рабе Божии, помилуй ны, не ходи отъ насъ, да о укрусѣ семь плаваемъ глубины морьскыя». Агапий же рече: «Буди воля Господня». И рече корабльникомъ: «Поставите вѣтрила». Они же поставиша. Приде же вѣтръ волею Божиею и принесе я единомь часѣ въ градъ свои, отъ негоже плаваша укияна, не вѣдяще камо ити. И егда присташа у града, изидоша гражане противу имъ, въпиюще: «Изидѣте яко и братия наша придоша, ихъже се тртиее лѣто гласа не слышахомъ», и шьдъше цѣловаша я. Глаголаху же къ нимъ корабльници: «И еще бысте гласа нашего не слышали, аще не бы Богъ посълалъ раба своего къ намъ, егоже ради принесени быхомъ въ градъ». Гражане же прославиша Бога, и изиде жена изъ града въ сквьрьньнахъ ризахъ простовласа. Пришьдъши поклони ся прѣдъ Агапиемь, плачющи ся и глаголющи: «Рабе Божии Агапие, помилуй мя». Агапий же глаголаше: «Чьто деши къ мънѣ?» Жена же въпияше прѣдъ въсѣмь народъмь: «Поиди, рабе Божии, яко сынъ мои се пятыи на десяте дьнь мьрътвь лежить, Господь бо не да ми его погрети глаголя: “Пожиди 3 дьни, донъдеже придеть корабль и 12 те мужа въ немь, и калугеръ съ ними имя ему Агапии, того поимъши веди, да въскрѣсить сына твоего”». Агапии же помяну, еже рече ему Исусъ. И въставъ иде въ слѣдъ жены водимъ ею, и 12 корабльника, и вьси гражане. Агапии же въниде въ хлѣвину, идеже лежааше сынъ ея на одрѣ, и сътворивъ молитву, и възя укрухъ, иже ему дасть Илия, и положи на лици его. И сѣде отрочищи на одрѣ. И имъ и за руку въдасть матери. Мати же его прослави Бога, и вьси гражане глаголаху къ Агапию: «Рабе Божии, не ходи отъ насъ, и яко мы обычаи имамъ, да иже умреть, погрѣбаемъ. А ты имаши обычаи, да иже умьреть, пакы оживиши и́». И не дадяху ему изити изъ града. И корабльници не рачаху остати его, глаголюще: «Идемъ и мы съ тобою, любо по суху, любо по водѣ, яможе хощеши ити». Прѣбы же ту семь дьнии. Въ едину же нощь приде ангелъ Господень къ нему и изведе и изъ града и рече ему: «Иди подълъгъ моря, и донъдеже обрящеши мѣсто уготованое тебѣ, идеже бо сѣдъ, напишеши, яже ти съказа Господь видѣния и яже походи мѣста Господня». И то рекъ ангелъ Господень, отиде отъ него. Агапий же иде подълъгъ моря многы дьни и обрѣте стѣны высокы, и видѣ двьрьця въ стѣнахъ. И вълѣзе въ ня по степеньмъ. И видѣ хлѣвину устроену и одръ въ неи, и постеля на одрѣ. И вълѣзъ въ хлѣвину сътвори молитву и сѣдъ написа чьтение се. И егда съконьча, волею Божиею привьрьженъ бысть вѣтръмь къ нему корабль. И излѣзъ Агапий въдасть корабльникомъ чьтение се глаголя: «Несъше въдадите патриарху в Иерусалимѣ, да е въдасть въ вься церкви, да е чьтуть». Блаженыи же Агапий прѣбысть въ хлѣвиници тои 40 лѣтъ и съконча животъ свои о укрусѣ иже ему дасть Илия. И прѣдасть духъ свои славя прѣсвятую Троицю, Отця и Сына и Святаго Духа ныня и присно и въ вѣкы вѣкомъ. Аминь.