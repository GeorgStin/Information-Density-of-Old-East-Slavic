СЛОВО И СКАЗАНИЕ О ЗВЕРЕХ И ПТАХАХ
 

Фисилогъ и о лвѣ. Три естества имат левъ. Егда бо раждает лвица мьртво и слепо раждает, седит же и блюдет до третьего дьни. По трех же днех приидет левъ и дунет в ноздри ему и оживет. Тако и о вѣрных языцѣхъ. Прежде бо крещениа мьртви суть, по крещении же просвѣщаються от Святаго Духа.
 

Второе естество лвово. Егда спит, а очи его бдита. Тако и Господь наш рече ко июдеом, якоже: «Азъ сплю, а очи мои божественыа и сердце бдита»[1].
 

А третье естество лвово: егда отбегает лвица, хвостом своим покрывает стопы своя. Да не может ловець осочити слѣда его.
 

Тако и ты, человѣче. Егда твориши милостыню, да не чюет леваа рука, что творит десница твоя. Да не возбранит дьяволъ дѣло помысла твоего.
 

О утропѣ. Утропъ имать два рога. Живет же близъ рѣкы акиана на крайны земли. Да егда ся вожедает, пьет от нея и упиваеться и бореться со землею и чешет роги своими. И есть же тамо древо нарицаемо танисъ, подобно зѣло виннѣй лозѣ добрами вѣтми и густо прутиемъ и чеша прутиемъ соплетаеться в них и обрѣтаеть его ловець и удолѣеть ему.
 

Тако и человѣкъ. В рогъ мѣсто далъ ему есть Бог оба Завѣта, Вѣтхаго и Новаго. Рогы противныа сили, якоже рече пророкъ Давидъ: «О тобѣ врагы наша избодем рогы».[2] Рѣка акианьска есть богатъство. Танис же — сласть житейскаа. Да въплетаяся человѣкъ не брѣжет о вѣрѣ, но обрѣтъ и дьяволъ и удолеет ему.
 

О слонѣ. Слонъ живетъ на горах. Слоница обрящет былие, нарицаемое мандрагураи[3] и взимает от нея. Тако же и слонъ и гиниться с нею. И егда раждаеть, взаиит в реку до вымене и раждаеть в воде. Спить же при древѣ. Да егда падется от него, вопиеть и приидет слонъ великъ и не может возвести его и пакы друзии 12. Да ни ти. Да тогда же возопиете оба на десяте. И приидет инъ малъ и подложитъ ротъ свой и возмѣть и.
 

Сиречь первый слонъ Евга, вторый Адамъ. Былие древо преслушаниа. А еже вкуси, яко преступи. А еже «увы мнѣ», яко съгрѣши. И что озеро? Рожеству рай. И что приклоннаа древеса? Оплота райскаа. И кто сикырою изпадаа? Дьяволъ. И кто сикира? Языкъ змиевъ. И еже паде, яко изгнан бысть. И кто великий слонъ? Моиси. И кто 12 слона не могше извести его[4] и кто изведе его? Христос. То бо возведе того Адама от ада[5].
 

О елени. Елень живеть 50 лѣт. И по сем ходит по странах и во дрязгах горьских пухает змии, да идеже налезет ю, облинавшюю трижды, обухает ю и помѣтаетъ ю. И шедъ пьеть воду. Аще ли не пьеть, то умирает. Аще испьеть, да живет другую 50 лѣт. Да сего дѣля рече пророкъ, якоже желает елень на источьники водныя.[6]
 

Тако и ты, человѣче, три обновлениа имаши в собѣ: крещение, покоание и неистлѣние. Да егда согрѣшиши, тѣци ко церкви и ко источнику живу книжну и на сказание пророческое и пий воды живы, сиречь святое комкание.
 

О орлѣ. Орелъ живет лѣт сто. И ростеть конець носа его. И ослепнете очи его. Да не видит и не может ловити. Да возлетит на высоту, свержет себе на камень и уломиться конецъ носа его и куплеться во златѣ езерѣ. И сядет прямо солнцю. Да егда ся согрѣет, спадут чешюи с него и пакы птенець будет.
 

Тако и ты, человѣче, егда много согрѣшиши, взыди на высоту, сиречь в вѣру и плачися предложение грѣха и измыйся слезами своими. Согрѣйся въ церкви и сверзи с себѣ грѣхи.
 

О финиксѣ. Финиксъ красна птаха есть паче всѣх и павы краснѣй. Пава бо ни златом, ни сребром образъ имѣта, а финиксъ уакинфовъ[7] и камениа многоцѣнна. Вѣнець носит на главѣ и сапогы на ногу, якоже царь. Есть же близъ Индѣя, близъ Солнечна града.[8] Лежить же лѣт 500 на кедрех ливаньских безъ брашна. Питаеть же ся от Святаго Духа. И по пяти сотъ лѣт исполняеть крылѣ свои от добрых вонь. И клепает ереи Солнечнаго града и идет птаха та ко иерееви и входит во церковь. И сядет на степени олтарном[9] иерей со птахою. И будет все попелъ. И заутра прииде ерей и обрящет птицю птенець младъ бывшь. И по двою дньма обрящеть ю совершену, якоже и преже была. И целует ю иерей и пакы отиде на свое мѣсто.
 

Да како неразумнии жидовѣ не яша вѣры тридневному воскресению Господа нашего Иисус Христа. Яко сию птицу самъ оживляеть, да какъ самъ себѣ не востави. Сего дѣля пророкъ Давидъ глаголеть: «Праведникъ яко финиксъ процвѣтеть, яко кедръ ливаньский умножится, насаждение в дому Господни».[10]
 

О иряби. Ирябь много яець пологает на гнѣзде своем. Любива же и чадом своим. Да идет на чюжда гнѣзда и крадет яйца ихъ. Да ся умножать чада ея.
 

Тако и ты, человѣче, елико богатьство сбираеши не имаши сыти, но еси на все несытъ.
 

О горлици. Горлица мужелюбица птах есть. Да аще бо погибнет единъ ею, отходит другаа в пустыню и сядет на усохле древѣ, плачющись подруга своего. И к тому не спряжеться сь имъ николиже.
 

Тако и ты, человѣче, отлучился еси жены своея к тому не приле-пися к ней.
 

О неясыти. Неясытъ чадолюбива птах есть. Проклеваеть бо жена ребра птенцем своимъ. А онъ приходит от кормли своей. Проклюет ребра своя, да исходящи кровь оживляет птенца.
 

Тако и Господь наш, от жидовъ копием ребра его прободоша. Изыиде кровь и вода. И оживи вселеную, сиречь умершаа.
 

Сего дѣля и рече пророкъ яко уподобихся неясыти пустыннѣй.[11]
 

О ластовици. Ластовица в пустыни гнѣздо имат на распутии. Егда же ослепнет едино от птенець ея, идет в пустыню и принесет былие и положит на очию его. И прозрит.
 

Тако и ты.человѣче, егда съгрѣшиши, иди к молитвѣ и приими покоание и единосущныя ради Троица избавишися грѣха того.
 

О вдодѣ. Овдод творит гнѣздо свое и воспитает птенца своя. И посемъ облинают сами и будут нази. Да исходит единъ от птенець их и приносит пищу родителемъ своим, дондеже опернатеють и возлетита оба.
 

Тако и ты, человѣче. Егда ся состарееши, не отчай себѣ, но шед к церкви помолися и обрящеши милость.
 

О дятлѣ. Дятелъ пестра птица есть, живет же в горах и ходит на кедры и клюет носом своим. Да гдѣ налезѣть мякко древо, ту творит гнѣздо свое.
 

Тако и дьяволъ бореться со человѣкы. Да в нем же налезет слабость и небрежение молитвы, внидет в онь и вогнѣздяться. В нем же ли обрящет бодрость; бежит от него.
 

О лисици. Лисица егда будет голодна, идеть на мѣсто солнечно и ляжет на присолньи и держит душю свою надмѣться. Видѣвше же ее птици, мняще мьртву, приидут да едят. Да егда ся приближат к ней воскочивши и имет от них и есть. И тако ся кормит[12].
 

О жене и о мужи. Есть жена на западе, а мужь на востоцѣ. Да совокупляетася оба. И изьес мужа своего жена главу и зачнет и родит двое. Да яко же родит, ту изьедят своя чада. И абие умрет. И отидет мужь на востокъ, а жена на западъ.
 

Тако и ты, человѣче, егда ти найдет житейскаа напасть, теци въ церковь и прослезися и возопи. И отступить от тебѣ неприазнъ.
 

О Горгони. Въргони[13] обличие имат жены красны и блудница. Владь же главы своеа суть змиа. А видение ея смерть. Играет же и смѣеться во время свое. Живет же в горах западных. Да егда приидут днье ея, да ся гонит. Станеть и начнет звать. Наченши от лва и прочаа звѣри, от человѣка до скотины и птиць и змиа, глаголющи: «Идете ко мнѣ». Да елико их услышат глас ее, идуть к ней. И видевше ю, измирают.
 

Тако бо разумѣет всякъ языкъ всем звѣрем, которым же образомъ уловляеть ю волхвъ, разумѣет хитростию своею от звѣздъ день, в ня же ся гонит. И поидеть на мѣсто ея, волхвуя отдалеча. Она же начнет звати, наченши от лва и прочая звѣри.
 

Егда же доидет языка волхвова, отзовется ей, глаголя: «Ископай яму на мѣсте и вложи в ню главу свою, да ее не вижу и умру. И прииду и лягу с тобою». И сотворит тако.
 

Тогда шедше волховъ посечеть ю за ся зря и не видить главы ея, да не умреть. И вложит ю во сосудину. Да егда узрит змиа или человѣкъ или звѣрь, кажеть имъ главу Горгонину и абие оцепенѣють и Александръ[14] бо имяше ю и одоляше языком всем. И ты, человѣче, имѣй смыслъ ко Господу и удобь одолееши противным силамъ.
 

О змии. Змиа егда поидет пити води, ядъ свой въ гнѣздѣ своем оставляет. Да не последи пьющиа уморит.
 

И ты, человѣче, егда идеши во церковъ святую, всяку злобу остави домаси.
 

И пакы, егда состареет змиа и не видит, шедши влезеть в камену расселину узку и поститься днии 40 и смирит себѣ и излинет и пакы млада будет.
 

И ты, человѣче, постился еси 40 день, да совлачися от льсти дьяволя и облечися в новый, обновляющийся во Христа.
 

И пакы, егда узрит человѣка змиа, бѣжить от него. Аще ли не узрит его совлечена, пришедши бореться с ним. Аще ли есть оболоченъ вѣрою, бежит от него.
 

Сего ради Господь рече: «Бывайте умни, яко змиа и цѣли яко голуби».[15]
 

О голуби. Голубъ славно есть во птицах. Разумѣй же о бѣлей и о чернѣй голубици, како ходят белыи и пестрыа и черныа и чермьныя и кормят птенци свои во сыне голубичи. Да не могут о собѣ возлетати, дондеже обыйдет чермнаа голубица и подаст имъ пищу не возлетять.
 

Тако и Спасово пришествие рѣша пророци, Моиси и Аронъ, Самуилъ, Данилъ, Малахиа, Исайя, Иеремиа и прочии пророци о Иисусѣ. И не могоша урѣснити своего слова, дондеже прииде черьмнаа голубица, Иоан Креститель, то бо крести Иисуса, глаголя: «Се агнець Божий, воземляй грѣхы всего мира»[16]. И ты, человѣче, не вдаляй себѣ от церкви; да не вуслышиши: «Не вѣде васъ».
 

О ехиднѣ. Ехидна есть, от полу и выше имать образъ человѣчь. А полъ ея и ниже имат образ коркодилъ. Ходита же и мужь и жена оба накупь, Да егда ся разгорит жена и хощется гонити, идеть к мужеви, изьесть лоно его. И зачнет и абие умрет муж ея. Да егда приближать родит жена, изьедят чрева ея чада своя. И умрет и та. И потом изыидут отцюубийци и материубийци, якоже и жидовѣ отцуубийци и материубийци.
 

Убиша отца, сиречь Христа, убиша матерь, сиречь церковь. Сего ради Иоан поноси ими, глаголя: «Чада ехиднова, кто показа вам бежати от грядущаго гнѣва?»[17]
 

О стерце. Стеркъ чадолюбива птица есть. Да егда мужь принесет кормлю, блюдет жена его птенца. И измѣняета кождо их корьмлю. И блюдета гнѣздо свое.
 

Тако и ты, человѣче, ни вечеръ, ни за утра ушибайся молитвы, ни церкви. Николи же ти удолеет дьяволъ.
 

О утропѣ. Утропъ имать от пулу и до выше образ коневъ, а полъ его и до ниже образъ рыбий китовъ. Ходить же в мори и есть воевода всѣм рыбам. На странѣ же крайнѣй земли стоить рыба злата и не приходит от мѣста своего, да погрѣшится ловцем, ходя ко утропу. Да то акы воевода сый рыбам, идет на крайную землю ко златой той рыбѣ. Оближеть ю и того пакы облизают вси мужи рыбии. И отходят на своа мѣста мужи прежде, а жены послѣди. И помѣтают сѣмя мужи, а жены идучи послѣди, беруть й и будут чреваты. И за седми деньми раждають. Егда же ходят на крайны земли, ставят рыбари мрежа своя на пропутие рыбамъ. Понеже будут чреваты, потоле не влавляют их.
 

Утроп же сказаемо есть Моисий начал пророчества. Море же весь миръ, а рыбы человѣци. Златаа рыба сказаеться вход правовѣрию. Ходят бо прежде пророци и облизаються Святаго Духа. Лижуще бо человѣци от учениа пророчества, последующе берут духовную благодать. Рыбари же суть бѣси. Мрежа же есть пагуба и льстиваа вождеваа, иже не идоша во слѣд утропа, сиречь Моисеова закона, но отдалишась и впадоша во мрежа рыбарь тѣх и погыбоша. А шедших во слѣд пророкъ ни сѣть, ни мрежа не постиже их.
 

О стерце и о прочих птахахъ. Стеркъ добра птица есть. Егда бо настанет весна, сберуться вси накупь со иными прочими птицами, со гусми и утками и всякъ птиць род, от Египта и Лувиа и Срацинъ[18]. И возлетять вси и приидут во Лукию на реку нарицаемую Ксанфонъ[19] и составят тамо брань со вранми и вронами, и галицами, и гиппосы, и елико плотоядець есть.
 

Достоить и тѣмъ вѣдущим врѣмя обрѣстися тамо всѣмъ. Да неясыче воинъство и жеравино и прочих водных птиць и житоядець на единой странѣ рѣкы той исполчится по бѣрегу. А враново и прочих всех плотоядець птиць на друзѣм берѣзѣ рѣкы.
 

Строять же ся, бо шесть месяць соберуться на брань. Вѣдят бо и дьни, в ня же ся хотят бити. Да есть слышати до небеси голву и кровь тѣкущу во брани бьюшимся птицам и отпадению пѣрию бес числа.
 

Тѣм же и лукиане вси перины имѣют на постѣлях своих от них. По расходу же брани той видят враны уязвлены и прочих плотоядець птиць множество такоже и стерково. И неясытиць немало и прочих птиць. Многы же от нихъ во брани той падають мьртвы.
 

Брань же ихъ межи собою творять, знамение являет от обоих побѣда всѣм человѣком. Аще бо стерково воинъство побѣдит, да будет гобина пшени-ца и прочих всъх семенъ. Аще ли враново побѣдит, да будет множество овець и говядъ и инехъ четвероногъ.
 

Стеркови же имѣють и другое естество изрядно. Егда бо ся состаре-ють родители их и не могут летаги, чада их оба полы дръжаще и под пазуха-ми преносят от мѣста на мѣсто. Тако ся кормят. Аще ли не видети начнут, да влагають имъ кормлю во уста чада своя. Да глаголеться от них мъзда и воздание.