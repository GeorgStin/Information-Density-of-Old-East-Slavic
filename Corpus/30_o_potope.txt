Бысть егда начаша человѣци мнози бывати на земли и дщеря родишася имъ. Видѣвше же человѣци дщеря их добры, пояша себѣ жены от всѣх, яже избраша.[1] И рече Господь Богъ: «Не имать пребывати духъ мой в человѣцех сих в вѣкы, занеже плоть суть. Будуть же дние их 120 лѣт, сполини».[2] Видѣв же Господь Бог, яко умножишася злобы человѣком на земли и рече Бог: «Да потреблю человѣка от земля, егоже сотворих; от человѣка до скота и от гад и до птиць небесных».
Ной[3] же обрете благодать пред Господомъ Богомъ. Ной праведенъ в роде своем, угоди Богу. Видѣ Бог земля осквернена от человѣкъ, и оскверни всяка плоть путь свой на земли. И рече Господь Бог к Ною: «Время всякого человѣка погубити на земли, исполнися неправда их пред мною. Створи себѣ ковчег на Аравитских горах»,[4] и показа ему древо четвероуголных[5] повелѣ дѣлати ковчегъ в долготу 300 лактей, в ширину 50 лактей, в высоту 30 лактей,[6] — «И полатци сотвориши в нем разлѣчны». Тогда быша людие велици, волотове суть; тѣх 300 лактей, а наших 3000, тѣх 50, а наших пол 2000, тѣх 30 лакот, а наших 900. Егюптяне бо сажень лактем зоуть. «И оконца сотвори в ковчезе и посмолиши его внеуду и внутрьуду асфалтом,[7] двери же ковчегу сверху створиши, с стран же подница двоекраты и трикраты створиши». Ной же по глаголу анггелову начаша дѣлати ковчег и сходяще з горы пища ради в три месяци в домъ свой.
Диавол же, искони ненавидяй рода человѣчя, прикоснуся к женѣ Ноевѣ и рече ей: «Испытай, гдѣ ходит муж твой». Она же рече: «Крѣпок муж мой, и не могу испытать его». И рече Диавол к ней: «Есть трава над рекою, вьется около древа. Ты же возми цвѣт травы тоя и укваси с мукою, и напои мужа своего, и исповѣсть ти все». Она же сотвори тако по Диаволю научению.
Ной же сшед з горы пища ради и рече: «Жено, дай ми пити, вжадахся от дѣла своего». Она же дасть ему чашу. Ной же испив рече: «Се есть хмель рванець, умному на веселье, на свадьбу, на кумовство и на братство, и на все доброе, а безумному на бой, на брань и на все злое дѣло». И испив Ной 3 чаши, веселяся с женою Ной. Она же начя дияволим научением ласкатися около мужа своего и рече: «Повѣж ми, господине, гдѣ ходиши?» Он же рече ей: «Посла Господь анггела своего ко мнѣ и рече ми: “Хощу потопити всю землю”, и повелѣ ми сотворити ковчег и внитти в него мнѣ и тебѣ, и сыном нашим, и женам их».
И сказа жена Диаволу, гдѣ ходит Ной. Диавол же шед разби дѣло Ноево. И утре Ной вшед на гору, видѣв ковчег разбиен аки прах. И плакася Ной 40 дни, и явися ему анггелъ Господенъ, указа ему древо негнеючее, рекомое кѣдръ, и рече: «В сем древе созиждь ковчег». И созда Ной ковчег в 30 лѣт.
Бысть в 600-е лѣто живота Ноева, втораго месяца априля[8] 27 день. Прииде потоп на землю, откры Господь Бог 12 оконца морскиа, и развергошася хлябиа небесная,[9] и бысть дождь 40 дни и 40 нощи. Ной же удари в било, и вниде к Ною в ковчег сынове его Симъ, Хамъ и Афетъ и жены сынов его. Слышав глас той, вниде к Ною в ковчегъ двое двое от скот и от зверей чистых и от зверей нечистых, двое двое от птиць чистых и от птиць нечистых, и от гад внидоша в ковчег препитася с Ноемъ в ковчезѣ.
Диавол же не хотя добра роду человѣческому, но хотя погубити его, прикоснуся к женѣ Ноевѣ и рече ей: «Не ходи в ковчег без моево слова». И тогда жена Ноева диаволим научением не поиде в ковчегъ. Уже вся собрашася к Ною в ковчег, жена же Ноева не иде в ковчег. Ной же начя звати в ковчег: «Поиди, акаяннице, в ковчег, поиди, прелестнице!» Она же стояше, тужаше о родѣ своем и ждаше слова Диаволя. И рече ей Ной: «Поиде, диаволе, в ковчег!» Она же поиде в ковчег, и Дияволъ с неюже вниде в ковчег.
Тогда акаянный Диаволъ, хотя погубити весь род человическый, превратися в мышь и начя грысти дно ковчегу. Ной же помолися Богу, и пришед в ковчег лютый звѣрь[10] и прыснув, из ноздри же его выскочиста котъ и кошка и удависта мышь ту. Повелѣнием Божиим не збысться злохитрьство дияволе, и оттоле начя быти коты.
И повелѣ Господь водѣ вести ковчег на горы Аравитьскыа, идѣже созданъ бысть. Ковчег же ношашеся на водах над горами высокими 15 лакотъ. И потопе всяка плоть. И плаваше ковчег 150 дней, и седе Ной в ковчезе 7 месяць 27 дни на горах Аравитьских. Вода же уходящи до 10-го месяца. В 11 месяць в 1 день изсяче вода от лица земли. И откры Ной покровъ ковчегу и оконець отверзе, и посла врана, отступила ли вода от лица земли. И шед, вран паде на плоть мертвых и не возвратися к Ною в ковчег.
Ной же посла голубя видѣти, уступило ли воды. Голубь же не обрете покоя ногама своима, леташе и возвратися к Ною в ковчег, яко вода по всему лицу земли. Ной же простеръ руку свою, прият голубя и внесе его в ковчег. И еще пожда 7 дни, второе посла голубя. Голубь же леташе, возвратися на вечеръ к Ною в ковчег и принесе во устѣх своих сучець масличинъ. И разумѣ Ной, отступила вода от лица земли. И пожда еще 7 дни, посла голубя, и не приложи голубь возвратитися к Ною в ковчегъ, зане изсяче вода от лица земли. Ной же благослови птицу голубя, буди чиста и мудрѣйши во всѣх птицах. Врана же птицу Ной проклят, с нечистыми птицами сочетал.
Бысть Ной 601-го лѣта живота его, перваго месяца 1 день, оскудѣ вода от лица земли. И открый Ной покров ковчегу, иссяче вода от лица земли. Бысть потопъ на земли 20 месяць, во вторый же месяць, рекше октябрь,[11] изше земля. И рече Господь Бог Ною: «Изыди ты ис ковчега и жена твоя, и сыны твои, и жены сынов твоих с тобою, и весь род твой, и вси звѣри и скоти, и птици, и вси гади пресмыкающися по земли. Да плодитеся и растите, и умножитеся по земли, и наполните землю».