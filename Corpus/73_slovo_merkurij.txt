Бѣ убо нѣкто человѣкъ млад верстою именем Меркурий во граде Смоленске, благочестивъ сый в заповедехъ Господних, поучаяся день и нощь, цвѣтый преподобным житием, постом и молитвою сияя, бо яко звѣзда богоявленна посредѣ всего мира. Бяше бо умилен душею и слезенъ, часто прихождаше ко кресту Господню молитися за миръ, зовомый Петровскаго ста.[1]
 

Бѣ бо тогда злочестивый царь Батый пленилъ Рускую землю, безвинную кровъ пролия, аки воду силну, и християнъ умучи. И пришедъ той царь с великою ратию на богоспасаемый град Смоленскъ, и ста от града за 30 поприщь,[2] и многи святыя церкви пожже и християн поби, и твердо вооружашеся на град той. Людие же бяху в велицей скорбѣ, неисходно пребывающе в соборной церкви пречистыя Богородицы,[3] умилно вопиюще с плачем великим и со многими слезами ко всемогущему Богу и пречитей его Богоматере и ко всемъ святым, еже сохранитися граду тому от всякого зла. Се же бысть нѣкое смотрение Божие ко гражаном, внѣ града бысть близъ за Непръ рекою в Печерстем монастыри: преславно явися пречистая Богородица понамарю тоя церкви и рече: «О человѣче Божий! скоро изыди ко оному кресту, идѣже молится угодник мой Меркурей, и рцы ему: “Зовет тя Божия Мати!”» Он же шед тамо и обрѣте его у креста, молящася Богови, и возва его именемъ: «Меркурие!» Онъ же рече: «Что ти есть, господине мой?» И глагола ему: «Иди скоро, брате, зовет тя Божия Мати в Печерскую церквъ». Паки же вшедъ богомудрый во святую церковъ и видѣ пречистую Богородицу, на злате престоле сѣдяща, Христа в нѣдрехъ имуща, обстоима аггельскими вои. Он же паде пред ногама ея, поклонися с великим умилением, ужасенъ бысть. Востави его от земля пречистая Мати Божия и рече ему: «Чадо Меркурие, избранниче мой! Посылаю тя: иди скоро, сотвори отмшение крови християнския; шедъ побѣди злочестиваго царя Батыя все войско его! Потом приидет ти человѣкъ, красенъ лицемъ, вдай же ему в руцѣ все оружие свое. И усечет ти главу, ты же ю возми в руку свою и прииди во свой град, и тамо приимеши кончину, и положено будетъ твое тѣло в моей церкви». Он же зѣло о том востужи и восплака, и глагола: «О пречистая госпоже, Мати Христа Бога нашего, како азъ окаянный и худый, непотребный раб твой на толикое дѣло твое силен быти? И недостало ли ти небесныя силы, Владычице, победити злочестиваго царя?» И взем благословение от нея, и весь вооружен бысть и отиде, поклонився до земля, и изыде из церкви. И обрѣте ту прехрабра коня стояща, и воссѣдъ на нь, и исшед из града.
 

И дошед полки злочестиваго царя, Божиею помощию и пречистыя Богородицы побивая враги, собирая християнъ пленных и отпущая во град свой, прехрабро скакаше по полком, яко орелъ по воздуху лѣтая. Злочестивый же царь, вѣдѣвъ таково побѣждение людей своих, велиим страхом и ужасом одержим бысть и скоро отбѣжа града того без успѣха в мале дружине. И пришед во Угры, и тамо злочестивый Стефаном царем убиен бысть.[4]
 

Та же предста Меркурию прекрасен воинъ. Он же поклонися ему и вда все оружие свое и, преклонь главу свою, и усечен бысть. И тако блаженный, взем главу свою в руку свою, а в другую руку коня своего, и пришед во град свой безглавен. Людие же видѣвше такое, удивляющеся Божию строению. И дошед врат Мологинских,[5] ту же вышла по воду нѣкая дѣвица и, зря святаго без главы идуща, и начат святаго нелѣпо бранити. Онъ же в тѣхъ вратех возлеже и предастъ честне душю свою Господеви, конь же той невидим бысть от него.
 

Того же града архиепископъ пришед со кресты, со множеством народа, хотя взяти честное тѣло святаго. И не вдася имъ святый. Тогда бысть велий плачь в людех и рыдание, что не восхотѣ поднятися святый. Та же бысть архиепископъ в велице недоумѣнии моляся Богови о том, и се глас бысть к нему, глаголя: «О слуго Господень, о сем не скорби: кто посла на побѣду, той и погребет его».
 

Святому же ту лежащу 3 дни не погребенну, архиепископъ же той всю ношъ без сна пребываше, моляся Богови, да явитъ ему Богъ тайну сию. И зря во оконце свое опасно прямо соборныя церкве, се же видитъ ясно в велицей свѣтлости, аки в солнечной зари исшедши ис церкви, пречистая Богородице со архистратиги Господни Михаилом и Гавриилом. И дошедше мѣста того, идѣже лежаше тѣло святаго, взем же пречистая Богородица в полу свою честно тѣло святаго, и принесше во свою соборную церковъ и положи на мѣсте своем во гробе, идѣже есть и до нынѣ, всѣми видим бысть, содѣвая чюдеса в славу Христу, Богу нашему, благоухая, яко кипарис. Архиепископъ же, ко утренней вшед в церковъ, виде чюдо преславно: святаго лежаща, на своемъ мѣсте почивающа. Та же стекшеся людие и видивше чюдо то и прославиша Бога.