МѣСЯЦА АПРЕЛЯ ВЪ 6 ДЬНЬ[1] ПАМЯТЬ И ЖИТИЕ БЛАЖЕНАГО ОТЬЦЯ НАШЕГО И УЧИТЕЛЯ МЕФОДИЯ, АРХИЕПИСКОПА МОРАВЬСКА
 

Господи, благослови Отьче!
 

<I.> Богъ благъ и вьсемогаи, иже есть створилъ от небытия въ бытие вьсячьская видимая же и невидимая и украсилъ вьсякою красотою, юже къто размышляя помышляи по малу от чьсти можеть разумѣти и того познати, иже есть сътворилъ сиця дѣла дивьна и многа, «отъ великоты бо и доброты дѣлъ по размыслу и родитель ихъ мудрьствуеться»,[2] иже поють ангели трьсвятыимь гласъмь и вьси правовѣрьнии славимъ въ святѣи Троици, сирѣчь въ Отьци и Сынѣ и Святомь Дусѣ, еже есть въ трьхъ упостасъхъ, еже можеть къто три лица рещи, а въ единомь Божьствѣ. Прѣже бо вьсякого часа и врѣмене и лѣта, надъ вьсяцѣмь умъмь и съмыслъмь неплътьскъмь Отьць самъ есть Сына родилъ, якоже рече Прѣмудрость: «Прѣже вьсѣхъ хълмъ ражаеть мя».[3] И въ Евангелии рече само божие Слово прѣчистыими усты, въплъщься на послѣдняя лѣта нашего ради съпасения: «Азъ въ Отьци, а Отьць въ мнѣ».[4] Отъ тогоже отьца и Святый Духъ исходить, якоже рече самъ Сынъ божиемь гласъмь. «Духъ истиньнъ, иже от Отьца исходитъ».[5]
 

Сь Богъ съвьрьшь вьсю тварь, яко глаголеть Давидъ: «Словъмь Гос-подьньмь небеса утвьрдишася, и духъмь устъ его вься сила ихъ. Яко тъ рече — и быша, тъ повелѣ — и съзьдашася»,[6] прѣже вьсѣхъ сътвори человѣка, пьрьсть от земля приемля, от себе душю въдъхнувъ животьныимь дъхновениемь и словесьныи съмыслъ и самовласть, да въведеть въ раи, заповѣдь заповѣдавъ ему искусьну: да аще съхранить ю, и прѣбудеть бесъмьртьнъ, аще ли прѣступить, съмьртию умьреть от своея воля, а не от Божия велѣния.
 

Узьрѣвъ же дияволъ человѣка тако почьтена и устима на то мѣсто, съ негоже тъ своею гьрдынею съпаде, и сътвори прѣступити заповѣдь и из-д-рая изгьна человѣка, и съмьртию осужь. И оттолѣ устити начатъ неприязнь, блазнити многами къзньми человѣчьскыи родъ. Нъ не остави Богъ великою милостию и любъвью до коньца человѣкъ, нъ на коежьдо лѣто и врѣмя избьра мужа и яви людьмъ дѣла ихъ и подвигъ, да ся тѣмь подобяще, вьси на доброе устили.
 

Якоже бѣ Еносъ, иже упова пьрвыи нарицяти имя Господьне. Енохъ же потомь, угожь Богу, прѣставленъ бысть. Нои правьдьнъ ся обрѣте въ родѣ своемь, потопа избысть въ ковьчезѣ, да ся бы пакы земля напълнила твари Божия и украсила. Авраамъ по раздѣлении языкъ, заблужьшемъ же вьсѣмъ, Бога позна и другъ ся ему нарече и обѣтование приятъ, яко: «Въ сѣмени твоемь благословлени будуть вьси языци».[7] Исакъ по образу Христову на гору въ жьртву възведенъ бысть. Ияковъ идолы тьстьня погуби и лѣствицю видѣ от земля до небесе, ангелы же Божия въсходяща и съходяща по неи, и въ благословлениихъ сыновъ своихъ о Христѣ пророчьствова. Иосифъ въ Егуптѣ люди прѣпитѣ, Божии ся явль. Иова Авьситидиискааго правьдьна, истиньна и непорочьна Книгы съказають: искушение приимъ, прѣтьрпѣвъ же, благостьнъ бысть Богомь. Моиси съ Аронъмь въ иерѣихъ Божиихъ Богъ фараосовъ наречеся и мучи Егуптъ, Божия люди изведе — въ дьне облакъмь свѣтьлъмь, а въ нощи стълпъмь огньнъмь, и море проби, и проиду по суху, а егуптяны потопи, и в пустыни безводьнѣ люди напои воды и хлѣба ангельскаго насыти и пътиць; и глаголавъ съ Богъмь лицьмь къ лицю, якоже нѣсть възможьно человѣку съ Богъмь глаголати, законъ людьмъ дасть, Божиемъ пьрстъмь написанъ. Исусъ Навьгинъ людьмъ Божиемъ землю раздѣли, противьникы воевавъ. Судия такоже многы побѣды сътвориша. Божию милость приимъ же, Самоилъ цьсаря помаза и постави Господьнъмь словъмь. Давидъ кротостию люди распасе и пѣсньмъ Божиямъ научи. Соломонъ, мудрость от Бога приимъ паче вьсѣхъ человѣкъ, многа казания добра сътвори съ притъчами, аще и самъ не доконьча. Илия, зълобу людьску обличь гладъмь и мьртва отрока въскрѣшь и огнь съ небесе словъмь сънесъ, попаль многы, и жьртвы съжьже дивьнъмь огньмь, мьрзъкыя же иерѣя избивъ, възиде на небо на колесници огньнѣи и конихъ, ученику давъ сугубь духъ. Елисѣи, милоть приимъ,[8] сугуба чюдеса сътвори. Прочни пророци, къжьдо въ свое врѣмя, о дивьныхъ вещьхъ хотящихъ быти пророчьствоваша. Иоанъ великыи по сихъ, ходатаи межю Ветъхымь законъмь и Новымь, крьститель Христовъ и съвѣдѣтель и проповѣдѣтель живыимъ же и мьртвыимъ бысть.
 

Святии апостоли Петръ и Павьлъ съ прочими ученикы Христовы, яко мълния, вьсь миръ прошьдъша, освѣтиша вьсю землю. По сихъ мученици кръвьми своими омыша сквьрну, а настольници святыихъ апостолъ, цьсаря крьщьше, многъмь подвигъмь и трудъмь поганьство раздрушиша. Сельвестръ, чьстьно трьми съты и 18 отьць, великаго цьсаря Костянтина на помощь приимъ, съньмъ пьрвыи събьравъ въ Никеи, Ария побѣди и проклятъ и и ересь его, юже въздвизаше на Святую Троицю, якоже бѣ Авраамъ инъгда съ трьми съты и 18-те отрокъ цьсаря избилъ и от Мелхиседека, цьсаря Салимьска, благословление приятъ и хлѣбъ и вино, бѣ бо иерѣи Бога вышьняаго. Дамасъ же и феологъ Григории съ сътъмь и пятию десятъ отьць и съ великыимь цьсарьмь Феодосиемь въ Цьсариградѣ потвьрдиша святый сумболъ, еже есть: «Вѣрую въ единъ Богъ», а Македония, отсѣкъше, прокляша и и хулу его, юже глаголаше на Святыи Духъ. Келестинъ и Курилъ съ дъвѣма сътома отьць и съ другыимь цьсарьмь[9] въ Ефесѣ Нестория раздрушиша съ вьсею блядию, юже глаголаше на Христа. Львъ и Анатоль съ правовѣрьныимь цьсарьмь Маркианъмь и съ 6-ю сътъ и трьми десятьми отьць въ Халькидонѣ Евьтухово безумие и блядение прокляша. Въгилий съ богоугодьныимь Иустинъмь и съ сътъмь и 60 и 5-тью отьць, 5 съньмъ съставльше, изискавъше, прокляша. Агафонъ, апостольскыи папежь, съ дъвѣма сътома и 70 отьць съ чьстьныимь Костянтинъмь цьсарьмь на шестѣмь съньмѣ многы мятежа въсколоша, изгънавъше, прокляша съ вьсѣми съньмникы тѣми. Реку же, Феодора Фараньскааго, Севгира же и Пирона, Кура Александрьскаго, Енория Римьскаго, Макария Антиохийскаго и прочая пос-пѣшьникы ихъ, а крьстияньскую вѣру, на истинѣ поставльше, утвьрдиша.
 

По сих же вьсѣхъ Богъ милостивыи, «иже хощеть, да бы вьсякъ человѣкъ спасенъ былъ и въ разумъ истиньныи пришьлъ»,[10] въ наша лѣта языка ради нашего, о немьже ся не бѣ никътоже николиже попеклъ, на добрыи чинъ въздвиже нашего учителя, блаженаго учителя Мефодия, егоже вься добрыя дѣтели и подвигы прилагающе, сихъ угодьницѣхъ по единому не постыдимъся, овѣмъ бо равьнъ бѣ, овѣхъ же малы мьнии, а другыихъ болии, словесьныя дѣтелью прѣспѣвъ, а дѣтельныя словъмь. Всѣмъ бо ся уподобль, вьсѣхъ образъ на себѣ являше: страхъ Божии, заповѣдьная хранения, плътьскою чистотою, прилѣжьны молитвы и святыня, слово сильное и кротъкое, сильно на противьныя, а кротъкое на приемлющая казание, ярость, тихость, милость, любъвь, страсть и тьрьпѣние, вьсе о вьсячьскыихъ бывая, да бы вься приобрѣлъ.
 

Бѣ же рода не худа от обоюду, нъ вельми добра и чьстьна, знаема пьрвѣе Богъмь и цьсарьмь и вьсею Селуньскою страною, якоже и тѣлесныи его образъ являаше ся. По тому же и пьрьци, любяще и издѣтьска, чьстьныя бесѣды дѣяху, дондеже цьсарь, увѣдѣвъ быстрость его, княжение ему дасть дьржати словѣньско, реку же азъ, яко прозьря, како и хотяше Богъ учителя словѣнемъ посълати и пьрьваго архиепископа, да бы проучилъся вьсѣмъ обычаемъ словѣньскыимъ и обыклъ я помалу.
 

Сътворь же въ томь княжии лѣта многа, и узьрѣ многы мълвы бе-щиньны въ житии семь, прѣложи земьныя тьмы волю на небесьныя мысли, не хотяше бо чьстьныя душа оръпътити непрѣбывающими въ вѣкы. И обрѣтъ врѣмя, избысть княжения и, шьдъ въ Алимбь,[11] идеже живуть святии отьци. Постригъ ся, облѣче въ чьрны ризы, и бѣ повинуяся покоръмь. И съвьрьшая вьсь испълнь мьнишьскыи чинъ, а книгахъ прилежа.
 

Приключьшю же ся врѣмени такому, и посъла цьсарь по философа, брата его, въ козары,[12] да поятъ и съ собою на помощь. Бяаху бо тамо жидове крьстияньскую вѣру вельми хуляще. Онъ же рече, яко «Готовъ есмь за крьстияньскую вѣру умрѣти». И не ослушася, нъ, шьдъ, служи яко рабъ мьньшу брату, повинуяся ему. Сь же молитвою, а философъ словесы прѣможеть я, и посрамисте. Видѣвъ же цьсарь и патриархъ подвигъ его, добръ на Божии путь, бѣдиша и, да быша и святили архиепископа на чьстьное мѣсто, идеже есть потрѣба такого мужа. Не рачьшю же, унудиша и и поставиша и игумена въ манастыри, иже нарицяеться Полихронъ,[13] емуже есть съмѣра 20 и 4 спудове[14] злата, а отьць обиле 70 въ немь есть.
 

Прилучи же ся въ ты дни Ростиславъ, князь словѣньскъ, съ Святопълкъмь[15] посъласта из Моравы къ цьсарю Михаилу, глаголюща тако: «Яко Божиею милостию съдрави есмъ, и суть въ ны въшьли учителе мнози, крьстияни из влахъ и из грькъ и из нѣмьць, учаще ны различь, а мы словѣни проста чадь и не имамъ, иже бы ны наставилъ на истину и разумъ съказалъ. То, добрѣи владыко, посъли такъ мужь, иже ны исправить вьсяку правьду».[16] Тъгда цьсарь Михаилъ рече къ философу Костянтину: «Слышиши ли, философе, рѣчь сию? Инъ сего да не можеть сътворити развѣ тебе. Тѣ на ти дари мнози, и, поимъ братъ свой игуменъ Мефедии, иди же. Вы бо еста селунянина, да селуняне вьси чисто словѣньскы бесѣдують».
 

Тъгда не съмяста ся отрещи ни Бога, ни цьсаря, по словеси Святаго апостола Петра, якоже рече: «Бога боитеся, цьсаря чьтѣте».[17] Нъ велику слышавъша рѣчь, на молитву ся наложиста и съ инѣми, иже бяаху тогоже духа, егоже и си. Да ту яви Богъ философу словѣньскы книгы. И абие устроивъ письмена и бесѣду съставль, пути ся ятъ моравьскаго, поимъ Мефедия. Начатъ же, пакы съ покоръмь повинуя ся, служити философу и учити съ нимь. И трьмъ лѣтомъ ишьдъшемъ, възвратистася из Моравы, ученикы научьша.
 

Увѣдѣвъ же такова мужа, апостоликъ Никола[18] посъла по ня, желая видѣти я яко аньгела Божия. Святи учение ею, положь словѣньское Евангелие на олтари Святаго Петра[19] апостола, святи же на поповьство блаженаго Мефедия.
 

Бяаху же етера многа чадь, яже гужаху словѣньскыя книгы, глаголюще, яко не достоить никоторомуже языку имѣти буковь своихъ, развѣ евреи и грькъ и латинъ, по Пилатову писанию,[20] еже на крьстѣ Господьни написа. Еже апостоликъ, пилатъны и трьязычьникы нареклъ, проклятъ. И повелѣ единому епископу,[21] иже бѣ тоюже язею больнъ, и святи от ученикъ словѣньскъ три попы и 2 анагноста.[22]
 

По дѣньхъ же мнозѣхъ философъ, на Судъ грядыи, рече къ Мефодию, брату своему: «Се, брате, вѣ супруга бяховѣ, едину бразду тяжаща, и азъ на лѣсѣ падаю, свои дьнь съконьчавъ. А ты любиши гору[23] вельми, то не мози горы ради оставити учения своего, паче бо можеши кымь спасенъ быти».
 

Посълавъ же Коцель[24] къ апостолику проси Мефодия, блаженаго учителя нашего, да бы и ему отпустилъ. И рече апостоликъ: «Не тебе единому тъкъмо, нъ и вьсѣмъ странамъ тѣмъ словѣньскыимъ сълю и учитель от Бога и от святаго апостола Петра, пьрваго настольника и ключедьржьця цьсарьствию небесьному». И посъла и, написавъ епистолию сию: «Андрианъ, епископъ и рабъ Божии, къ Ростиславу и Святопълку и Коцьлю. Слава въ вышьнихъ Богу и на земли миръ, въ человѣцѣхъ благоволение,[25] яко о васъ духовьная слышахомъ, на няже жадахомъ съ желаниемь и молитвою вашего ради съпасения, како есть въздвиглъ Господь сьрдьца ваша искати его и показалъ вамъ, яко не тъкъмо вѣрою, нъ и благыими дѣлы достоить служити Богу, „вѣра бо без дѣлъ мьртва есть",[26] и отпадають ти, иже „ся мнять Бога знающе, а дѣлы ся его отъмѣтають".[27] Не тъкъмо бо у сего святительскаго стола просисте учителя, нъ и у благовѣрьнаго цьсаря Михаила, да посъла вамъ блаженаго философа Костянтина и съ братъмь, дондеже мы не доспѣхомъ. Она же, увѣдѣвъша апостольскаго стола достающа ваша страны, кромѣ канона не створисте ничьсоже, нъ къ намъ придосте, и святаго Климента мощи несуще.[28] Мы же, трьгубу радость приимъше, умыслихомъ, испытавъше, посълати Мефодия, свящьше и съ ученикы, сыну же нашего на страны ваша, мужа же съвьршена разумъмь и правовѣрьна, да вы учить, якоже есте просили, съказая кънигы въ языкъ вашь по вьсему цьркъвьному чину испълнь, и съ святою мъшею, рекъше съ службою, и крьщениемь, якоже есть философъ началъ Костянтинъ Божиею благодатью из молитвы святаго Климента. Такоже же аще инъ къто възможеть достоино и правовѣрьно съказати, свято и благостьно Богъмь и нами и вьсею кафоликиею и апостольскою Цьркъвью буди, да бысте удобь заповѣди Божия навыкли. Сь же единъ хранити обычаи, да на мъши пьрвѣе чьтуть Апостолъ и Евангелие римьскы, таче словѣньскы. Да ся испълнить Книжьное слово, яко „въсхвалять Господа вьси языци",[29] и другоиде: „Вьси възглаголять языкы различьны величья Божия, якоже дасть имъ Святый Духъ отвѣщавати".[30]
 

Аще же къто от събьраныихъ вамъ учитель и чешющихъ слухы и от истины отвращающихъ на бляди начьнеть, дьрзнувъ, инако развращати вы, гадя книгы языка вашего, да будеть отълученъ не тъкъмо въсуда, нъ и Цьркъве, донде ся исправить. Ти бо суть вълци, а не овьця,[31] яже достоить от плодъ ихъ знати и хранити ся ихъ.
 

Вы же, чада възлюбленая, послушаите учения Божия и не отринѣте казания цьркъвьнаго, да ся обрящете истиньнии поклонителе Божии, отьцю нашему небесьному, съ вьсѣми святыими. Аминь».
 

Приятъ же и Коцьлъ съ великою чьстью и пакы посъла и къ апостолику и 20 мужь чьстьны чади, да и ему святить на епископьство въ Панонии, на столъ святаго Андроника от 70,[32] еже и бысть.
 

По семь же старыи врагъ, завидьливыи добру и противьникъ истинѣ, въздвиже сьрдьце врагу моравьскаго короля[33] на нь съ вьсѣми епископы, яко „на нашеи области учиши". Онъ же отвѣща: «И азъ аще быхъ вѣдѣлъ, яко ваша есть, кромѣ быхъ ходилъ. Нъ святаго Петра есть. Да правьдою аще ли вы рьвьния ради и лакомьства на старыя прѣдѣлы поступаете черосъ каноны, възбраняюще учения Божия, блюдѣтеся, еда како хотяще желѣзну гору костянъмь тѣменьмь пробити, мозгъ вашь излѣете». Рѣша ему яро, глаголюще: «Зла добудеши». Отвѣща онъ: «Истину глаголю прѣдъ цьсари и не стыжюся,[34] а вы творите волю вашю на мнѣ, нѣсмь бо лучии тѣхъ, иже суть, правьду глаголюще, многами муками и жития сего избыли». Многамъ же рѣчьмъ прогоненамъ и не могущемъ противу ему отвѣщавати, рече король изниця: «Не тружаите моего Мефодия, уже бо ся есть, яко и при пещи употилъ». Рече онъ: «Еи, владыко. Философа потьна инъгда сърѣтъше, людие рѣша ему: „Чьто ся потиши?" Дѣеть онъ: „Съ грубою ся чадью пьрѣхъ"». О томьже словеси съпьрѣвъше, ся разидоша, а оного, засълавъше въ Съвабы, дьрьжаша полъ третья лѣта.
 

Доиде къ апостолику. И увѣдѣвъ, посъла клятву на ня, да не поють мъша, рекъше служьбы, вьси королеви епископи, донде и дьрьжать. И тако и пустиша, рекъше Коцьлу: «Аще сего имаши у себе, не избудеши нас добрѣ». Нъ они не избыша святаго Петрова суда, 4 бо от нихь епископи умьроша.
 

Приключи же ся тьгда моравляне, очющьше нѣмьчьскыя попы, иже живяаху въ нихъ не прияюще имъ, нъ ковъ кующе на ня, изгънаша вься,[35] а къ апостолику посълаша: «Яко и пьрвѣе отьци наши от святаго Петра крьщение прияли, то дажь намъ Мефодия архиепископа и учителя». Абие же посъла и апостоликъ. И приимы и Святопълкъ князь съ вьсѣми моравляны и поручи ему вься цьркъви и стрижьникы въ вьсѣхъ градѣхъ. От того же дьне вельми начатъ расти учение Божие и стрижьници множитися въ вьсѣхъ градѣхъ от тогоже начатъ расти и множитися и погании вѣровати въ истиньныи Богъ, своихъ блядии отмѣтающеся. Тольми паче и Моравьска область пространити начатъ вься страны и врагы своя побѣжати и съ непогрѣшениемь, яко и сами повѣдають присно.
 

Бѣ же пророчьска благодать въ немь, яко ся суть събывала многа прорицания его. От нихъже ли едино ли дъвѣ съкажемъ.
 

Поганьскъ князь сильнъ вельми, сѣдя въ Вислѣ, ругашеся крьстьяномъ и пакости дѣяше. Посълавъ же къ нему, рече: «Добро ти ся крьстити, сыну, волею своею на своеи земли, да не плѣненъ нудьми крьщенъ будеши на чюжеи земли. И помянеши мя». Еже и бысть.
 

Инъгда же пакы Святопълку воюющу на поганыя и ничьсоже успѣющю, нъ мудящю. Святаго Петра мъши приближающися, рекъше служьбѣ, посъла къ нему, глаголя яко: «Аще ми ся обѣщаеши на святыи Петровъ дьнь съ вои своими сътворити у мене, вѣрую въ Богъ, яко прѣдати ти имать я въскорѣ». Еже и бысть.
 

Етеръ другъ, богатъ зѣло и съвѣтьникъ, оженися купетрою своею, рекъше ятръвью, и много казавъ и учивъ и утѣшавъ, не може ею развести. Ини бо, Божии раби[36] творящеся, таи развращаху я, ласкающе имѣния ради, да сетьнѣе отлучиша я от цьркъве. И рече: «Придеть час, егда не могуть помощи ласкавьници ти, а моя словеса поминати имата, нъ не будеть чьто створити». Вънезапу по Божию оступлению паде напасть на нею, «и не обрѣтеся мѣсто ею, нъ яко и вихъръ, прахъ възьмъ, расѣя».[37] И ина многа подобьна симъ, яже притъчами явѣ съказаше.
 

Сихъ же вьсѣхъ не тьрьпя, старыи врагъ, завистьникъ человѣчю роду, въздвиже етеры на нь, яко Дафана и Авирона на Мосѣя, овы явѣ, а другыя таи. Иже болять иопаторьскою ересью[38] и слабѣиша съвращають къ себѣ съ праваго пути, глаголюще: «Намъ есть папежь власть далъ, а сего велить вънъ изгънати и учение его».
 

Събьравъше же вься люди моравьскыя, веляху прочисти прѣдъ ними епистолию, да быша слышали изгънание его. Людие же, якоже есть обычаи человѣкомъ, вьси печаловахуся и желяаху си, лишаеми пастыря такого и учителя, развѣ слабыихъ, яже льсть двизаше, яко се вѣтръ листвие. Почьтъше апостоликовы книгы, обрѣтоша писание, яко: «Братъ нашь Мефодии святыи и правовѣрьнъ есть, и апостольско дѣяние дѣлаеть, и въ руку его суть от Бога и от апостольскаго стола вься словѣньскыя страны, да егоже прокльнеть, проклятъ, а егоже святить, тъ святъ да буди». И посрамльшеся, разидоша ся, яко мьгла, съ студъмь.
 

Не до сего же тъкъмо злоба ихъ ста, нъ рѣша глаголюще, яко цьсарь ся на нь гнѣваеть, да аще и обрящеть, нѣсть ему живота имѣти. Да и о томь не хотя похулити своего раба, Богъ милостивыи въложи въ сьрдьце цьсарю, якоже «есть присно въ руцѣ Божии цьсаре сьрдьце»,[39] и посъла книгы къ нему, яко: «Отьче чьстьныи, вельми тебе желаю видѣти. То добро сътвори, потрудися до насъ, да тя видимъ, дондеже еси на семь свѣтѣ, и молитву твою приимемъ». Абие же шьдъшю ему тамо, приятъ и съ чьстью цьсарь великою и радостью и, учение его похваль, удьрьжа от ученикъ его попа и дьякона съ книгами. Вьсю же волю его сътвори, елико хотѣ, и не ослушавъ ни о чьсомьже. Облюбль и одарь вельми, проводи и пакы славьно до своего стола. Тако же и патриархъ.
 

На вьсѣхъ же путьхъ въ многы напасти въпадъше от неприязни: по пустынямъ въ разбойникы и по морю въ вълны вѣтрьны, по рѣкамъ въ смьрчи незапьны, яко ся съконьчати на немь апостольскому словеси: «Бѣды от разбоиникъ, бѣды въ мори, бѣды въ рѣкахъ, бѣды от лъжибратии, въ трудѣхъ и подвижениихъ, въ забъдѣнии множицею, въ алъкани и жажи множицею»,[40] и прочимъ печальмъ, яже апостолъ поминаеть.
 

Потомь же отвьргъ вься мълъвы и печаль свою на Бога възложь, прѣже же от ученикъ своихъ посажь дъва попы[41] скорописьця зѣло, прѣложи въ бързѣ вься книгы, вься испълнь развѣ Макавѣи от грьчьска языка въ словѣньскъ шестию мѣсяць,[42] начьнъ от марфа мѣсяца, до дъвоюдесяту и шестию дьнь октября мѣсяца. Оконьчавъ же, достоиную хвалу и славу Богу въздасть, дающему такову благодать и поспѣхъ. И святое възношение таиное съ клиросъмь своимь възнесъ, сътвори память святаго Димитрия.[43] Пьсалтырь бо бѣ тъкъмо и Евангелие съ Апостолъмь и избьраныими служьбами цьркъвьныими съ философъмь прѣложилъ пьрьвѣе. Тъгда же и Номоканонъ, рекъше закону правило, и отьчьскыя книгы прѣложи.
 

Пришьдъшю же на страны дунаискыя королю угорьскому,[44] въсхотѣ и видѣти, и, етеромъ глаголющемъ и непьщюющемъ, яко не избудеть его без мукы, иде къ нему. Онъ же, яко достоить владыцѣ, тако и приятъ чьстьно и славьно съ веселиемь. И бесѣдовавъ съ нимь, якоже достояше тацѣма мужема бесѣды глаголати, отпусти и, улюбль и облобызавъ, съ дары великыими, рекъ ему: «Помяни мя, чьстьныи отьче, въ святыихъ молитвахъ твоихъ присно».
 

Такоже вься вины отсѣкъ по вься страны, и уста многорѣчьныихъ загради,[45] течение же съвьрьши, вѣру съблюде,[46] чая правьдьнаго вѣньца. И понеже тако угожь, Богу възлюбленъ бысть.[47] Приближатися начатъ врѣмя покои прияти от страсти и многыихъ трудъ мьзду. Въпросиша же и, рекъше: «Кого чуеши, отьче и учителю чьстьныи, въ ученицѣхъ своихъ, да бы от учения твоего тебѣ настольникъ былъ?» Показа же имъ единого от извѣстьныихъ ученикъ своихъ, нарицяемаго Горазда, глаголя: «Сь есть вашея земля свободь мужь, ученъ же добрѣ въ латиньскыя книгы, правовѣрьнъ. То буди Божия воля и ваша любы, якоже и моя». Събьравъшемъ же ся имъ въ Цвѣтьную недѣлю, вьсѣмъ людьмъ, въшьдъ въ цьркъвь и немогыи, казавъ благодати цьсаря и князя и клирикы и люди вься, и рече: «Стрѣзѣте мене, дѣти, до 3-яго дьне». Якоже и бысть. Свитающу 3-му дьни, прочее рече: «Въ руцѣ твои, Господи, душю мою вълагаю».[48] На рукахъ иерѣискахъ почи въ 6 дьнь мѣсяца априля въ 3 индиктъ, въ 6000 и 300 и 90 и 3 лѣто отъ твари вьсего мира.
 

Усужьше же и свои ученици и достоины чьсти сътворивъше, и служьбу цьркъвьную латиньскы, грьчьскы и словѣньскы сътрѣбиша и положиша и въ съборьнѣи цьркъви. И приложися къ отъцемъ своимъ и патриархомъ и пророкомъ и апостоломъ, учителемъ, мученикомъ. Людии же бе-щисльнъ народъ събьравъся, проважааху съ свѣщами, плачющеся, добра учителя и пастыря: мужьскъ полъ и женьскъ, малии и велиции, богатии и убозии, свободьнии и раби, въдовиця и сироты, страньнии и тоземьци, недужьнии и съдравии, вьси — бывъшааго вьсячьско вьсѣмъ, да бы вься приобрѣлъ. Ты же съвыше, святая и чьстьная главо, молитвами своими призираи на ны, желающая тебе избавляи от вьсякоя напасти, ученикы своя и учение пространяя, а ереси прогоня, да достоино зъвания нашего живъше сьде, станемъ съ тобою, твое стадо, о десную страну Христа Бога нашего, вѣчьную жизнь приемлюще от него. Тому бо есть слава и чьсть въ вѣкы вѣкомъ. Аминь.