В ЧЕТВЕРГ 3 НЕДѢЛИ ПОСТА СВЯТАГО ФЕОДОСИА СЛОВО О ТРЪПѢНИИ И О ЛЮБВИ И О ПОСТѢ
 

Господи, благослови!
 

Многажды друзии отгоними мною искушениа ради, а не останутся, дондеже получать святый тьй даръ. То что створю, не вѣмъ, убогый! Аще бо умолчю вашего ради роптаниа, угождаа вамъ вашеа ради слабости, то камение възъпиеть. Не азъ бо то глаголю, но они свѣтила вселеныа всея, истиннии стлъпи, правыя вѣры всадители, наставници всему доброму благонравию, вожди истиннии и свѣтила негасущая. Нынѣ бо печалуемь и скорбимъ о инѣх богоувѣдѣнии, о нѣмже бы нам радоватися и хвалу въздати благому Владыцѣ, иже въ первый надесят час пришедшим не похули их опождениа, но тужде мъзду дарова имъ, юже изъутра дѣлавшим; ропщющим бо на винограднаго владыку, что бо рече: «Друже, не обижю тебе; не тако ли съвѣщах с тобою, и не лѣт ли ми въ своих, якоже хощу».[1]
 

Нынѣ же азъ, худый, въ умѣ приемъ заповѣд благаго Владыкы, се вѣщаю вамъ: лѣпо бо бяше намъ от трудовъ своих кръмити убогыа и странныя, а не празднымъ пребывати, прѣходити от келии въ келию. Слышасте бо Павла, глаголюща: «Яко нигдѣже туне хлѣба не ядох, но нощь дѣлахъ, а въ дне проповѣдах, и руцѣ мои послужиста си мнѣ и инѣмъ»,[2] и пакы: «Праздный да не ясть».[3] Мы же ничсоже того не створихомъ. Аще бы не благодать Божиа приспѣла на нас и кръмила боголюбивыми человѣкы, что быхом сътворили, на своя труды зряще, да аще речемъ: пѣниа ради нашего или поста ради или бдѣниа та намъ вся приносять, и за всѣх бо за приносящих ни единою поклонимся.
 

Слышасте бо притчю о десяти дѣвахъ, мудрых а 5 несмысльных.[4] Вѣщеваеть бо святое Евангелие: мудрыя же дѣвьства съблюдоша, и свѣтилникы своя украсиша милостынями и вѣрою, и внидоша въ чрътогъ радостный, и никомуже не възъбраняющю им. Оны же буяя како нарѣкошася? Понеже дѣвьственую печать съблюдоша неразориму и в пощении и въ бдѣнии, въ молитвах стончиша плоть свою, масла же милостыни не принесоша въ свѣтилницѣх своих душь, и того ради изъгнани быша исъ чрътога; и тогда възыскаша продающих милостыня нищих, но не обрѣтоша, уже бо затворишася двери человѣколюбиа Божиа.
 

Да не лѣпо нам есть, възлюблении, посылаемых от Бога на ползу душамъ и телесем нашимъ от боголюбивых человѣкъ удержати себе, но инѣмъ подаати трѣбующимъ. «Луче бо, — рече апостолъ, — даяти, нежели взимати»;[5] «Блаженъ, — рече, — разумѣваяй на нища и убога, въ день лютъ избавить ̀и Господь»;[6] и еще: «Блажени милостивии, яко ти помиловани будуть».[7]
 

Да не уподобимся онѣмъ роптивымъ, иже чрѣва ради падоша въ пустыни; ни помышляемь бѣсовскыих помышлений, иже всѣвають въ сердца наша неподобнаа, не дающе намъ хвалы въздати Богу о всѣхъ благодатех его, еже к намъ. Слышите бо, въ что изыде роптание онѣхъ.
 

Не первѣе ли, егда ведяше я Моиси къ морю Чрьмному столпом огньнымъ облачномъ, и они, забывше онѣхъ казни и елико сътвори имъ Богъ в Египтѣ Моисѣом и Арономъ, не възпиша ли на Моисѣя: «Что извел ны еси сдѣ, да умрем нынѣ в пустыни сей; не луче ли да быша гроби наши въ Египтѣ были!»[8] Да егда проведе их Богъ сквозѣ Чрьмное море рукою Моисеовою и врагы их потопи,[9] приидоша въ Мерры и обрѣтоша ту горкыа воды, и пакы усъкориша и забыша дѣлъ Божиих, възропташа на Моисѣя, глаголюще: «Чьто пиемь! Се бо въвел ны еси въ пустыню сию безводную, нѣимущи никакояже утѣхы». И не ослади ли имъ Богъ горкых водъ?[10] То и ту не осташа в разумѣ, но по тѣх всѣх чюдотворных поклонишася тѣлцю.[11] Да аще бы не Моисѣй стал во сокрушении ко Богу о нѣх, то потрѣбилъ бы я Богъ от лица земли. И пакы воду имъ ис камени источи[12], и хлѣбы имъ съ небесе дарова.[13] То или похвалиша Бога, безъблагодатнии? Но начаша глаголати: «Егда подаваем от хлѣба иноязычникомъ?»
 

И не о всѣх ны слово сии есть, но о тѣх, иже тѣм болят и втайнѣ ропщущих. Но того дѣля глаголю то всѣмъ, да не вси приимуть яко квасъ злосрѣбролюбнаа. Глаголаше: «Почто гыбель сиа бысть? Можаше бо се миро роспродатися на мнозѣ и датися убогымъ»,[14] и послѣди же не продаст ли Июда учителя своего на 30-тех срѣбреницѣх, а самъ удавися. И како ми не стенати и не тужити, любимици мои, и та вся слышаще въ васъ. И аще бых моглъ, и възъглаголал ко вашей любви оно пророчьское слово: «Кто дасть главѣ моей камение и очима моима источникъ слезъ, да плачюся день и нощь дщере людий моих!»[15] Удалихом бо ся въ пустыню, по Писанию, и чаемь Бога, спасающаго насъ. И не изведе ли насъ, акы изъ Египта, от мира въ пустыню сию безводную, не рукою Моисѣовою, но благодатию Божиею. И что облиховани быхом, братиа моя и отци?! Что бо принесосте от имѣний своих на мѣсто се или что азъ трѣбовахъ от васъ, приимая въ обитель сию? И человѣколюбие Божие что насъ лиши?! Нѣ вся ли подасть намъ молитвами святыя Богородица?!
 

Да тѣмъ молюся вамъ от всея душа моея, любимици мои, не прѣбываимъ въ дводушии, да не прогнѣваемъ благаго Владыкы, якоже и бни непокоривии. Но въздадимъ хвалу благому Владыцѣ, о иже тако о насъ смотрить и вся намъ изобилия подаваеть, не помня немощей наших; и длъжни есмы к нему глаголати оно Давыдово слово: «Что есмы грѣшнии, Господи мой, Господи, о иже ты и насъ изъбра и та вся намъ дарова! Смирихъ бо ся, — рече, — спаси мя»[16], и: «Въ смирении нашем помянул ны Господь»[17]. О Христѣ Исусѣ Господѣ нашем.
 

 
 

В ПЯТОК 3 НЕДѢЛИ ПОСТА СВЯТАГО ФЕОДОСИА ПОУЧЕНИЕ О ТРЪПѢНИИ И О СМИРЕНИИ
 

Господи, благослови!
 

Подвизайтеся, трудници, да приимѣте вѣнець тръпѣниа вашего, Христос бо ждеть входа нашего. И въждезѣмъ свѣтилникы наша любовию и послушаниемъ, кротосьтию и смирениемъ и срящем Христа непостыдномъ лицемъ, глаголюще къ намъ: «Приидѣте, иже мене ради потружавшеся въ молитвах и въ бдѣниих и въ всякых службах, и приобщитеся благых». Паки же речеть лѣнивым и неродивымъ: «Идѣте от мене, проклятии, не знаю вас, якоже вы не слышасте гласа рабъ моих, пророкъ и апостоль, и святыми Евангелии позывающа въ царство небесное, тако и азъ васъ не слышу; но емуже послѣдовасте, тому же и обѣщници будете мукамъ бесконечнымъ».
 

Билу бо ударѣющу, не лѣпо ны есть лѣжати, но въстати на молитву, якоже ны богоносивый Феодоръ учит[18] и Давыдьское оно слово въ умѣ имѣюще и глаголати: «Готово сердце мое, Боже, готово».[19] Да егда второму клѣпанию кончевающуся, тогда и своя ногы вготовимъ на сшествие церковное, помысла своего не дряхла имуща, но весела, и въздающе хвалу живодавцю Богу, прѣпроводившу нас връсту нощную, и въ устѣх имѣюще пророка Давыда и царя псалом, в нѣмже глаголеть: «Възвеселихся о рѣкших мнѣ: в домъ Господень внидемъ»[20] и прочее. Такожде входяще въ церковь и «Святый Боже» поюще, таже с лѣпотою поклонившеся Христу трижды до земля и съ великою боязнию и съ страхом стати безмолвно при стенѣ, гласы немлъчны въспѣвающе к Вышнему, иже насъ грѣшных сподобилъ входа церковнаго, не имѣюще собѣ подъпоры стѣны, ни стлъпа, еже намъ суть на честь створена. Егда бо и къ другомъ приходимъ, то достоить нам, поклонение створше до земля и связавше руцѣ, аки рабу Божию стати прѣд нимъ, Христа о сѣмъ подражающе, видимъ бо его предстояща прѣд Пилатом и поругаема и не глаголюща ничсоже.[21] И повелѣно ны есть другомъ толикы чьсти даяти смирениа ради, имже добродѣтелныа вѣнца украшаемъ; еже бо не поклонитися другу своему и руцѣ долу повѣсити, то неродивых мужь и лѣнивых и въ умѣ гордяшихся. И въ церкви боле того есть, на честь бо намъ стлъпи суть и стѣны церковныа, а не на бе-щестие.
 

Кадящу прозвитеру святый олтарь и намъ чающимъ присѣщениа кадилнаго, не лѣпо с лѣностию стояти, но страх великый имѣти. Святое бо кадило образъ Святаго Духа есть, да не лишимся того, любимици! Да егда приобрящемся благодати Святаго Духа кадилным присѣщениемъ, и на мѣсто свое шедше и стати ны лѣпо есть съ всякою кротостию, якоже въ уставѣ пишеть, сонъ отложивше и мертва себе сътворити къ копасаниемъ и к кашлю акы нечювствьна, и съ умилениемъ молитися Богу, да послеть намъ помощь скончати намь въ блазѣмъ тръпѣнии заутреню и канонъ.
 

Да егда присѣщениемъ Божиимъ въсиаеть въ душах нашихъ свѣт истинный и по пѣнии «Богь Господь» егда начнемъ псалтырное пѣние, не лѣт ны есть другъ друга прихватити стиховъ и пѣнию мятежь творити немалъ, но на стрѣйшаго сторону взирающе, и безъ того початиа не лѣпо есть починати никомуже; тако бо доброчиньство бываеть. И егда, починающе пѣснь или «аллилуа», покланяние междю събою творим, подражающе о сѣмъ ангелы, длъжни есмы взирати в томъ на старѣйшиу сторонѣ, да егда онъ поклонится, и мы поклонитися, послѣдующе ему, должни есмы добролѣпне. Ангелы бесплотныа видѣша пророкы поюща и поклоняющася и Богу хвалу въздающе съ прѣстояниемъ. Нам же кацѣмъ быти достоить, сподобившимся съ ангелы Богу невидимому служити и прѣстояти, от негоже мъзды длъжныа чаем! Тъ бо съвѣсть сердца наша, кого дѣля пристоимъ въ святѣй церкви. Да не лѣнимся, любимици мои, о годинах и о службѣ своей Испытающему вся дѣла наша и помышлениа наша. Открыем съгрѣшениа наша сдѣ прѣдъ худымъ человѣкомъ, да тамо не обличена будуть, прѣдо вселенною. И блюдѣмъ годинъ заутрьних, и обѣдѣнных, и павечерних; иже бо погубляеть годины лѣности ради, татбѣ подобно есть украдаа святаа; проклят бо есть иже дело Божие делает со нерадением.
 

Да не лѣнимся, любимици мои, братиа и отци, и чада духовнаа, избраннаа! Съ слѣзами бо глаголю горкаа словеса къ вашей любви, понеже вамъ глаголю, сам не створя. И на мнѣ днесь сбысться реченое от пророка: «Грѣшнику же рече Богъ: “въскую ты повѣдаеши завѣть мой усты твоими! Ты же наказание възненавидѣ и низъврьже словеса моа въспят. Аще видяше тате, течаше с нимъ, и съ блудникы участие свое полагаше, и на братъ свой клѣвѣташе, и на сына матере своея полагаше съблазнъ. Сие створилъ еси, и умолчах. А вознепщевал еси, безаконниче, яко буду подобенъ тебе! Обличю тя и поставлю прѣд лицемъ твоимъ грѣхы твоя, да разумѣють вси забывающеи Бога, егда къгда похитить и не будеть избавляющаго”».[22] И пакы: «Усты твоими сужю ти, рабе лукавый, — добрѣе бы ти было, да бы възвратилъ срѣбро мое, да бых тщивымъ дѣлателемъ вдалъ, иже быша ми въздали съ прибыткомъ».[23] Да нужда ми есть глаголати къ вашей любви вся та, да нѣ кьто умреть въ моемъ молчании лютым грѣхомъ. О Христѣ Исусѣ Господѣ нашем.
 

 
 

ВЪ ВТОРНИК 3 НЕДѢЛИ ПОСТА НА ЧАСѢХ СЛОВО УТѢШНО КЪ БРАТИИ О ДУШЕВНѢЙ ПОЛЗѢ
 

Господи, благослови!
 

Азъ, грѣшный и лѣнивый, погрѣбый талантъ свой в земли, а не придѣлавъ имъ ничтоже, и чаю по вся дни на себѣ онѣх лютых и немилостивыих истязатель, и прѣщения оного страшнаго, и гнѣва лютаго, егда начнет глаголати: «О, злый рабе и лѣнивый, непотрѣбне, добрѣе бы створилъ, да бы възвратилъ сребро мое добрым пенязником, и поспѣшным и дѣтельнымъ, иже быша ми въздѣлали съ лихвою»,[24] нынѣ же нуждю имѣю глаголати и глаголю, и, глаголя, не прѣстаю, не яко учитель, но яко рабъ, съ слезами моляся и колѣнех ваших касаяся, и указаа вамъ прѣдлежащая благаа и грядущаа муки, да бысте не погрешили благыа оноя надежда. Немало бо то зло, еже нам тацѣх даров лишенымъ быти и въ непроходимая и адъскаа мѣста впасти лѣностию хождения ради и красотъ маловрѣменных, въ нихже ничсоже успѣша, послѣдовавше таковым. Азъ же, унылый, имѣя в собѣ корѣнь злаго того проращениа от моея лѣности, ни самъ входя въ царство небесное и вамъ препону творя своею лѣностию и своими неподобными нравы, судих себе двоичю и трижды отлучитися от вас. И се створих, не добродѣтелий дѣания онѣхъ святых подражати хотя, но се луче судих, да поне вас не упражняю от благого подвизания, аще бо бых с вами былъ, немалу съпону вам створилъ бых собою, отставилъ вы бых от Божиа пути. Мнѣ бо, грѣшному, еже единъ день отлучитися от васъ въ все ми ся лѣто вмѣняеть, паче же достоания церковнаго и почитаниа божественых словесъ и житиа святыих, егоже облиши мя лѣность моя немалаа, еюже акы веригами связанъ лежу, и ума моего, акы Лазаря другаго пред враты, повръжена,[25] токмо вѣрное око къ Богу простирая и Богородицу съ вышнею молитвою на помощь призывая, да нѣкако бы ся умилосердилъ благый Богъ ваших дѣля молитвь и любовь, юже ко мнѣ имѣете. Падох бо падениемъ злымъ; аще не Господь бы помоглъ мнѣ и Богородица, вмалѣ не вселилася бы въ адъ душа моя. И видѣх, чего дѣля падохъ: оставивъ порученую ми службу, и въслѣдовах трапезамъ, и не чюях себе сводима къ пропасти адьстѣй. Но человѣколюбивый Бог, иже не презрѣ Лазаря, струпы посыпана и гнойна, умерша, но въскресилъ ù,[26] тожде и на мою немощь присѣти, не призрѣ моея лѣности, но пусти на мя духъ уныниа, имже угнѣтаемъ есмь и донынѣ, егоже дѣля удалихся от васъ, чая, по писаному, Бога спасающаго мя. Въ моем бо отлучении от вас не чюх себе ничсоже добра приискавша, но токмо имый бдѣниа и пощениа; не могох скончати якоже вы, да тѣмъ и осудих ся. Вашеа ради любве радуюся, еже в толицѣ злѣ видяще мою худость, не възгнушастеся моих словесъ, еже въ моемъ отхождении к вамъ изглаголаная, но съ всякым тщанием створисте ̀я. И своея бо лѣности забых въ вашемь тщании, и еже бо велико поспѣшение имѣете о службѣ церковнѣй, и въ длъготръпѣниѣ стоании въ всѣх бо годинах и службах обрѣтающеся, и божественаго Феодора о заповѣдехъ радующеся[27]. Потщание имѣйте, да тогожде блаженьства сподобистеся и жизни вѣчнѣй причастници будете о Христѣ Исусѣ, Господѣ нашем.
 

 
 

ПОУЧЕНИЕ СЛОВО КЪ КЕЛАРЮ СВЯТАГО ФЕОДОСИЯ, ИГУМЕНА ПЕЧЕРЬСКАГО МОНАСТЫРЯ В КЫЕВЕ
 

Брате, се от рукы Христовы и от престола славы его приемлеши сию службу. Имѣй страхъ его предъ очима си: потщися порученое тобе дѣло непорочно свершити, да и вѣнца от Христа достоинъ будеши. И да мнить ти ся онъ престолъ вышний, егоже видѣ Исая, к немуже единъ от серафимъ посланъ бысть, имѣяй угль, не опаляяй пророка, но просвѣщаяй.[28] Тако же и ты, брате, вземляй ключь, акы огнь, а се от престола, на немже жрѣться Христосъ по вся дни, аще сию службу, сыну имярек, в чинъ монастырьскый съ душевною приязнию исправиши, щадить ти ся правѣдный венець и будеть ти сий ключь просвѣщаяй и спасаяй душю твою. Аще ли уклониши сердце твое преобидети что монастырьское или окрадати что и себе притяжати и сбирати паче, а не манастыреви, и будеть ти сий ключь опаляяй душю твою, здѣ и въ будущий вѣкъ, геона тя прииметь и судъ Ананьинъ и Самфиринъ постигнѣтъ тя. Та бо, уемша у цены села своего, напрасно умроста,[29] ты же горцей муце достоинъ будеши, крадый чюжая или раздаваяй безъ чину своимъ. Геезино прокажьство[30] наидеть на тя, — не телесно, но душевно. Внимай себе, брате, и службѣ своей, да спасеть тя Господь ото всѣх сих молитвами святыя Богородица и всѣх святыхъ твоихъ, и нынѣ, и присно.
 

 
 

ВЪПРАШАНЬЕ ИЗЯСЛАВА КНЯЗЯ, СЫНА ЯРОСЛАВЛЯ, ВНУКА ВОЛОДИМИРЯ, ИГУМЕНА ФЕДОСЬЯ ПЕЧЕРЬСКОГО МАНАСТЫРЯ
 

Что възмыслилъ еси, боголюбивый княже, въпрашати мене, некнижьна и худа о таковей вѣщи, — въпрашалъ бо еси: аще есть подобно въ день въскресный, еже есть недѣля, заклати ли волъ, ли овьнъ, или птицю, или что от тѣхъ и аще подобно мяса ихъ ясти въ день въскресения, въ недѣлю!
 

Ибо недѣля не наричется недѣля, якоже вы глаголете, нъ пьрвый день всея недѣлѣ наричется. Понеже Христосъ Богь нашь в тотъ день въскресе из мертвыхъ, и наричется въскресный день. А понеделникъ наричется вторый день, а вторникъ — третий, а среда — четвертый, а четвертокъ — пятый, а пятница — шестый, а субота — седмый. В тѣхъ днехъ свѣршилъ Богъ вся дѣла, небо, и землю, и все, яже в нихъ; последи же створи человека, цесаря надо всѣмъ; въ семый день сконьча вся дѣла.
 

Исъходящемъ же израильтомъ изъ Египта от работы фараона и прошедшомъ древле Чьрьмное море посуху, и въведе ̀я въ пустыню и прѣпита ̀я ту лѣтъ 40 и законъ имъ да на дъсцѣ камянѣ — Божиимь пьрстомъ написано и дано Моисѣю — и суботу имъ хранити повелѣ: отинудь не дѣлати[31], ни огня възгнѣщати[32], ни закалати, нъ вечеръ в пятокъ все приготовити и заутра ясти, ни прѣходити исъ храмины в храмину, егоже хранять и до днешняго дне израильтяне. А понеже Господь Богъ наш съниде на землю, — жидовьская вся умолкоша. И нѣсмы чада Авраамля, нъ чада Христа Бога нашего святаго ради крещения, въ неже самъ ся крестилъ. Господне бо крещение очищаеть еже от рожьства грѣхы.
 

А иже реклъ ти во недѣлю не рѣзати, ни того ясти, то не от Святаго Писания реклъ, нъ от своего сердца. Рече бо святый Павелъ апостолъ: «Иже кто благовѣстить вамъ паче насъ, еже мы благовѣстихомъ вамъ, проклятъ да будеть».[33] И нѣсть ти възбранено, ни грѣхъ, еже рѣзати въ недѣлю. Аще бо таковый нравъ приимемъ, еже въ суботу рѣзати, а въ недѣлю ясти, то явѣ жидовьствуемь.
 

Реклъ бо еси, благородне, аще отречется въ среду и в пятницю не ясти мясъ, добро ли есть. Добро вельми и полезно. И не я сего завѣщаю, нъ божьствении святии апостоли да тако бо законъ положиша: да всякъ крестьянинъ постится въ среду и в пятокъ, бѣлци — от мясъ, а черньци — от сыра, въ среду же понеже съвѣтъ створиша жидове на Христоса, а в пятокъ распяша Господа безаконьници. Ты же, княже мой, аще которыя ради вины отреклъся еси или напасти ради въ среду и въ пятокъ мясъ не ясти, — глаголетъ Давыдъ, пророкъ и царь: «Обѣщайтеся и въздадите»[34], — недостоить человеку крестьяну себе связати, оже не ясти, ни пити, нъ оже связанъ будеть от отца духовнаго. Обаче прѣдание имамы от святыхъ апостолъ и от святыхъ богоносныхъ отець: въ Господьскыхъ праздницѣхъ и святой Богородици въ всѣ празникы и въ память святыхъ апостолъ 12 празновати духовно, а от изъбытька вашего питати убогыя. И понеже еси мене въпрашалъ недостойнаго, — аще связанъ еси отцемь духовныимъ въ среду и в пятокъ мясъ не ясти, от того же и раздрѣшение приими; или самъ ся еси зареклъ, Богъ мене ради простить тя. Егда ся приключить въ среду или въ пятокъ Господьскый празникъ, любо святѣй Богородици, ли 12 апостолъ, то ѣжь мясо[35]. И Богъ мира буди с вами. Аминь.
 

 
 

ТОГО ЖЕ ФЕДОСИА К ТОМУ ЖЕ ИЗЯСЛАВУ
 

Азъ, Федосъ, худый мнихъ, рабъ есмь пресвятой Троицѣ, Отца и Сына и Святаго Духа, въ чистѣй и въ правовѣрнѣй вѣрѣ роженъ есмь и въспитанъ добрѣ въ законѣ правовѣрнымъ отцемь и матерью християною,[36] наказывающа мя добру закону и норовмъ правовѣрныхъ послѣдовати, вѣрѣ же латиньской не прилучатися, ни обычая ихъ дьржати, и комькания ихъ бѣгати, и всякого ученья ихъ не слушати, и всего ихъ обычая и норова гнушатися и блюстися, своихъ же дьчерѣй не даяти за нѣ, ни поимаите у нихъ, ни брататися с ними, ни поклонитися, ни цѣловати его, ни с нимь въ одиномъ съсудѣ ясти, ни пити, ни борошна ихъ приимати. Тѣм же пакы у насъ просящомъ Бога дѣля ясти и пити, дати имъ ясти и пити, нъ въ своихъ съсудех. Аще ли не буде съсудау нихъ, да въ своемь дати и потомъ, измывъши же, сътворити молитва. Занеже неправо вѣруют и нечисто живуть: ядять съ пьсы и съ кошьками,[37] пьють бо свой сьчь[38] и ядять жълвы, и дикѣи кони, и осьлы, и удавленину, и мертвьчину, и медвѣдину, и бобровину, и хвостъ бобровый ядять.[39] Въ говѣнье и мяса пущають пьрвоѣ недѣлѣ поста въ вторникъ.[40] И чьрьнци ихъ ядять лой и въ суботу постятся и, постившеся, вечеръ ядять молоко и яйця. А съгрѣшениемь не от Бога просять прощения, нъ пращають попове ихъ по дару.[41] А попове ихъ не женятся[42] законьною женою, нъ съ робами дѣтей добываюче и служать невъзбраньно. И пискупи ихъ наложьницъ дьржать и на войну ходять.[43] И опрѣснокомъ служать.[44] И иконъ не цѣлують, ни святыхъ мощей.[45] И крестъ цѣлують, лежаще, написавше на земли, а въставше, попирають ногами.[46] Мертвеча же кладуть на западъ ногами, а руцѣ положать, а не на перьсѣхъ.[47] Женящеся у нихъ поимають двѣ сестреницѣ.[48] А крещаются въ одино погруженье,[49] а мы въ три. Мы же, крещающеся, мажемься мюромъ и масломъ, а они соль сыплють крещаемому въ ротъ.[50] Имени же не нарицяють святаго, нъ како прозовуть родители, в то имя и крестять.[51] Се же пакы глаголють и Духа Святаго исходящаго от Отца и от Сына.[52] Мы же не глаголемъ: от Сына. И ина многа суть яже въ тѣхъ злая и неправая и развращеная, и погыбели полна вѣра ихъ и делеса ихъ; егоже ни жидове творять, то они творять, много же и въ Савьску ересь въступають.[53]
 

Мнѣ же рече отець: «Ты же, чадо, блюдися кривовѣрныхъ и всѣхъ ихъ дѣлесъ, занеже исполнилася и наша земля злыя тоя вѣры людий. Да кто спасая и спасеть свою душю, въ правовѣрнѣй вѣрѣ жива. И нѣсть бо иноя вѣры, лучьши, якоже наша едина чистая и честная и святая си вѣра правовѣрная. Сею вѣрою живущи и грѣховъ избыти, и мукы вѣчьныя гонезнути, и жизни вѣчьнѣй причастникомъ быти и бес конця съ святыми радоватися. А сущему въ иной вѣрѣ — ли в латиньской, ли въ арменьской, ли въ срачиньской — нѣсть видѣти жизни вѣчьныя, ни части съ святыми.
 

Не подобаеть же хвалити чюжѣ вѣры. Аще ли хвалить кто чюжюю вѣру, то обрѣтается свою вѣру хуля Аще ли начьнеть непрѣстанно хвалити и свою и чюжюю, то обрѣтается таковый двовѣрье держа и близъ есть ереси. Ты же, чадо, такыхъ дѣяний блюдися, ни присвоися к нимъ, нъ бѣгай от нихъ, якоже можеши, и свою вѣру едину непрѣстанно хвали, подвизаяся въ ней добрыими дѣлы.
 

Милостынею же милуй, не токмо своея вѣры, нъ и чюжея. Аще ли видиши нага, ли голодна, ли зимою, ли бѣдою одьржима, аще ти будеть ли жидовинъ, ли сорочининъ, ли болгаринъ, ли еретикъ, ли латининъ, ли от поганыхъ, — всякого помилуй и от бѣды избави, якоже можеши, и мьзды от Бога не погрѣшиши. Богъ бо и самъ нынѣ набьдить поганыя, якоже и крестьяныя. Поганымъ же и иновѣрнымъ въ семь вѣцѣ попечение от Бога, въ будущемь же чюжи будуть добрыя дѣтели. Мы же, живущеи въ правовѣрнѣй вѣрѣ, и сдѣ есмы набьдими Богомь, и въ будущемъ вѣцѣ спасаеми Господемь нашимъ Исусъ Христомь».
 

Рече ми отець: «Чадо, аще ти ся лучить по вѣрѣ сей святѣй Господа ради умрети, то с дерьзновеньемь не останися правыя сея вѣры, нъ умри за Христову вѣру. И святии бо, — рече, — по вѣрѣ умроша, да и живи суть по Христѣ. Ты же, чадо, аще узриши нѣкыя иновѣрныя, съ вѣрными прю дѣюща и прѣльстию хотяща отвести от правыя вѣры, невѣжамъ сущемь вѣрнымъ, ты же, вѣдѣние имы, и не скрый въ собѣ, нъ помози правовѣрьныимъ на кривовѣрныя. И аще имъ поможещи, то яко овьця избавиши от устъ лвовъ. Аще ли умолчиши то яко отемь у Христоса, прѣдаеши ихъ сотонѣ, тъ бо есть кривовѣрныя кривѣй вѣрѣ научилъ».
 

И аще ти речеть прьць: «Сию вѣру и ону Богъ далъ есть», ты же, чадо, рци: «То ты, кривовѣрне, мниши ли Бога двовѣрна! Не слыши ли, оканьне и развращене злою вѣрою, Писанье тако глаголеть: “Единъ Богъ, едина вѣра, едино крещенье”,[54] и Господь рече: “Тако бо лѣпо есть намъ исполнити волю”, да сее все исполнивъ, толи възнесеся, а ученикы посла на проповѣданье. Ты по проповѣдании апостольстѣмъ толико лѣтъ дѣржавъ правую вѣру, съвратилъся еси на зловѣрье по научению сотонину. Не слышите ли Павла глаголюща: «Аще и ангелъ пришедъ с небесе благовѣстить вамъ не якоже мы благовѣстихомъ, да будеть проклятъ».[55] Вы же отринувше проповѣдание апостольское и святыхъ отець исправления, приясте неправедное ученье и вѣру развращену и исполнену многыя погыбели. Того ради и от нас бысте отвѣржени. Да того ради и намъ с вами недостоить сужатия имѣти, ни къ Божьствьнамъ Тайнамъ обьще с вами намъ не приступати, ни вамъ к нашей службѣ, ни намъ къ вашей, занеже мертвымъ тѣломъ служите,[56] акы мертва Господа мняще. А мы службу творимъ живымъ тѣломъ, самого Господа жива видяще и одесную Отця сѣдяща, и пакы приидеть судить живымь и мертвымъ. Вы же есте, о латинине, мрьтви иже мрьтву жертву съдѣваете. Намъ живу Богу живу жрьтву чисту и непорочну приносяще, животъ вѣчьный обрѣсти. Тако бо и писано есть: «Въздасться комуждо по дѣломъ ихъ о Христѣ».[57]
 

 
 

МОЛИТВА СВЯТАГО ФЕОДОСИЯ ПЕЧЕРЬСКАГО ЗА ВСЯ КРЕСТЬЯНЫ
 

Владыко Господи человѣколюбче! Иже суть вѣрнии, Господи, утверди ̀я, да будуть вѣрнѣйши того; иже суть неразумливии, ты, Владыко, вразуми я. Иже суть погани, Господи, обрати ̀я на крестьянство, и ти будуть братья наша, Иже суть в темьницахъ, или въ оковѣхъ, или в нужи, ты, Господи, избави ̀я от всякоя печали. Иже суть в затворѣхъ, и въ столпѣхъ[58], и в печерахъ, и въ пустыни, братья наша, ты, Господи, подажь имъ крѣпость к подвигу.
 

Помилуй, Господи, князя нашего, имярек, и град сь, и вся сущая люди в немь. Милостью своею помилуй и мене, раба твоего грѣшнаго, имярек, аще и многогрѣшенъ есмь, но правою вѣрою рабъ твой есмь.
 

Спаси и помилуй, Господи, епископа нашего, имярек, и весь чинъ мнишьскый съ иерѣи и дьяконы, и вся правовѣрныя крестьяны, имярек.
 

Помилуй, Господи, сущихъ в недостаточьствѣ и озлобленыя нищетою, подажь имъ богатую милость, моления ради святыя Богородица, и силою честьнаго креста и святаго тридньвнаго въскресения твоего, и славнаго пророка и предотеча ради Иоана, и всѣхъ пророкъ и апостолъ твоихъ, святитель и мученикъ, и преподобныхъ отець, и святыхъ женъ, и всѣхъ святыхъ твоихъ, и святыхъ отець 300 и 18, иже в Никѣи,[59] и святыхъ отец, поручникъ нашего покаяния: Василья, Григорья Богословця, Иоана Златоустаго, и Николы, и святаго отца нашего Антония[60] всея Руси свѣтилника, обѣщавшаго молитися за ны.
 

И покой, Господи, душа рабъ своихъ, правовѣрныхъ князь нашихъ и епископъ, имярек, и вся сродникы наша по плоти, имярек.
 

И покой, Господи, душа рабъ своихъ, всѣхъ правовѣрныхъ крестьянъ, умершая въ градѣхъ, и в селѣхъ, и в пустыняхъ, и на путихъ, и на мори.
 

Покой я на мѣстѣ свѣтлѣ, в лици святыхъ, въ оплотѣ благаго рая и жизни бесконечной и неизглаголанѣмъ и немерцаемѣмъ свѣтѣ лица твоего.
 

Яко ты еси покой и въскресение усопшимъ рабомъ твоимъ, Христе Боже нашь, и тебе славимъ съ Отцемь и Святымь Духомь, и ныня и присно.