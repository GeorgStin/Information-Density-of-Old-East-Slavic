СЛОВО ДАНИЛА ЗАТОЧЕНИКА, ЕЖЕ НАПИСА СВОЕМУ КНЯЗЮ, ЯРОСЛАВУ ВОЛОДИМЕРОВИЧЮ
 

Въструбимъ, яко во златокованыя трубы, в разумъ ума своего
И начнемъ бити в сребреныя арганы[1] возвития мудрости своеа.
Въстани, слава моя, въстани въ псалтыри и в гуслех!
Востану рано, исповѣмъ ти ся;[2]
Да разверзу въ притчах гаданиа моя
И провѣщаю въ языцѣх славу мою.[3]
Сердце бо смысленаго укрѣпляется въ телеси его красотою и мудростию.
 

Бысть языкъ мой — трость книжника-скорописца,[4]
И увѣтлива уста, аки рѣчная быстрость.
Сего ради покушахся написати всякъ съузъ сердца моего
И разбих злѣ, аки древняя — младенца о камень.[5]
Но боюся, господине, похулениа твоего на мя.
Азъ бо есмь аки óна смоковница проклятая:[6]
Не имѣю плода покаянию.[7]
 

Имѣю бо сердце — аки лице безъ очию,
И бысть умъ мой — аки нощный вранъ на нырищи.[8]
Забдѣх — и расыпася животъ мой, аки ханаонскыи царь, буестию;[9]
И покры мя нищета, аки Чермное море фараона.[10]
Се же бѣ написах, бѣжа от лица художества моего,
Аки Агарь рабыни от Сарры,[11] госпожа своея.
 

Но видих, господине, твое добросердие к собѣ
И притекох къ обычней твоей любви.
Глаголеть бо въ Писании:
Просящему у тебе дай, толкущему отверзи,[12]
Да не лишенъ будеши царствия небеснаго.
Писано бо есть:
Возверзи на Господа печаль свою,
И той тя препитаеть въ вѣки.[13]
 

Азъ бо есмь, княже господине,
Аки трава блещена, растяще на застѣнии,[14]
На нюже ни солнце сиаеть, ни дождь идет;
Тако и азъ всѣмъ обидимъ есмь,
Зане ограженъ есмь страхом грозы твоеа,
Яко плотомъ твердым.
 

Но не възри на мя, господине, аки волкъ на ягня,
Но зри на мя, аки мати на младенецъ.
Возри на птица небесныа,
Яко тии не орють, ни сѣють,[15] но уповають на милость Божию;
Тако и мы, господине, желаем милости твоея.
 

Зане, господине, кому Боголюбиво,[16] а мнѣ горе лютое;
Кому Бѣло озеро, а мнѣ чернѣй смолы;
Кому Лаче озеро,[17] а мнѣ, на нем сѣдя, плачь горкий;
И кому ти есть Новъгород,[18] а мнѣ и углы опадали,
Зане не процвите часть моя.
 

Друзи же мои и ближнии мои и тии отвръгошася мене,
Зане не поставих пред ними трепезы многоразличных брашенъ.
Мнози бо дружатся со мною, погнѣтающе руку со мною в солило,
А при напасти аки врази обрѣтаются
И паки помагающе подразити нози мои;
Очима бо плачются со мною, а сердцемъ смѣють ми ся.
Тѣмъже не ими другу вѣры, ни надѣйся на брата.
 

Не лгалъ бо ми Ростиславъ князь:
«Лѣпше бы ми смерть, ниже Курское княжение»;[19]
Такоже и мужеви:
Лѣпше смерть, ниже продолженъ животъ в нищети.
Якоже бо Соломонъ рече:
Ни богатества <...>, ни убожества, Господи, не дай же ми.
Аще ли буду богатъ — гордость восприиму,
Аще ли буду убогъ — помышляю на татбу и на разбой,[20]
А жены на блядню.
 

Тѣмъже вопию к тебѣ, одержимъ нищетою:
Помилуй мя, сыне великаго царя Владимера,[21]
Да не восплачюся, рыдая, аки Адамъ рая;
Пусти тучю на землю художества моего.
 

Зане, господине, богат мужь везде знаем есть,
И на чюжей странѣ друзи держить,
А убогъ во своей ненавидим ходить.
Богат возглаголеть — вси молчат
И вознесут слово его до облакъ,
А убогий возглаголеть — вси на нь кликнуть.[22]
Ихже ризы свѣтлы, тѣх рѣчь честна.
 

Княже мой, господине!
Избави мя от нищеты сея,
Яко серну от тенета,
Аки птенца от кляпци,[23]
Яко утя от ногти носимаго ястреба,
Яко овца от устъ лвовъ.
 

Азъ бо есмь, княже, аки древо при пути:
Мнозии бо посѣкають его и на огнь мечють;
Тако и азъ всѣм обидимъ есмь,
Зане ограженъ есмь страхом грозы твоеа.[24]
 

Якоже бо олово гинеть, часто разливаемо,
Тако и человѣкъ, приемля многия бѣды.
Никтоже может соли зобати, ни у печали смыслити.
Всякъ бо человѣкъ хитрить и мудрить о чюжей бѣди,
А о своей не можеть смыслити.
Злато искушается огнемъ, а человѣкъ напастьми.
Пшеница бо, много мучима, чистъ хлѣбъ являеть,
А в печали человѣкъ обрѣтаеть умъ свръшенъ.
Молеве, княже, ризы ѣдять, а печаль — человѣка;
Печалну бо мужу засышють кости.[25]
Аще кто в печали человѣка призрит,
Какъ студеною водою напоить во знойный день.
 

Птица бо радуется весни, а младенець матери;
Весна украшаеть цвѣты землю,
А ты оживляеши вся человѣкы милостию своею,
Сироты и вдовици, от велможь погружаемы.
Княже мой, господине! Яви ми зракъ лица своего,
Яко гласъ твой сладокъ, и образ твой красенъ;
Мед истачають устнѣ твои,[26] и послание твое — аки рай с плодом.
 

Но егда веселишися многими брашны —
А мене помяни, сух хлѣбъ ядуща;
Или пиеши сладкое питие —
А мене помяни, теплу воду пиюща от мѣста незавѣтрена;[27]
Егда лежиши на мяккых постелях под собольими одѣялы —
А мене помяни, под единым платом лежаща и зимою умирающа,
И каплями дождевыми, аки стрѣлами, сердце пронизающе.
 

Да не будет, княже мой, господине,
Рука твоя согбена на подание убогих:[28]
Ни чашею бо моря расчерпати,
Ни нашим иманиемъ твоего дому истощити.
Якоже бо неводъ не удержитъ воды, точию едины рыбы,
Тако и ты, княже, не въздержи злата, ни сребра,
Но раздавай людем.
 

Паволока[29] бо испестрена многими шолкы и красно лице являеть;
Тако и князь многими людми честенъ и славенъ по всѣмъ странам.
Якоже бо похвалися Езекий царь посломъ царя Вавилонскаго[30]
И показа им множество злата и сребра, —
Они же рѣша:
Нашь царь богатѣй тебе не множеством злата, но множеством воя,
Зане мужи злата добудуть, а златом мужей не добыти.
 

Якоже рече Святославъ князь, сынъ Олъжинъ,[31]
Ида на Царьград с малою дружиною, и рече:
Братиа! Намъ ли от града погинути
Или граду от нас пленену быти?
Якоже Богъ повелить, тако будеть:
Поженет бо единъ сто, а от ста двигнется тма.[32]
Надѣяся на Господа яко гора Сионъ:
Не подвижится въ вѣки.[33]
 

Дивиа за буяном кони паствити;[34]
Тако и за добрымъ князем воевати.
Многажды безнарядиемъ полци погибають.
Видих: великъ звѣрь, а главы не имѣеть;
Тако и многи полки без добра князя.
Гусли бо страяются персты,
А тѣло основается жилами,
А дубъ крѣпится множеством корениа;
Тако и градъ нашь — твоею дръжавою.
 

Зане князь щедръ отець есть слугамъ многиим;
Мнозии бо оставляють отца и матерь, к нему прибѣгают.
Доброму бо господину служа, дослужится слободы,
А злу господину служа, дослужится болшеи роботы.
Зане князь щедръ — аки рѣка, текуща без бреговъ сквози дубравы,
Напаяюще не токмо человѣки, но и звѣри,
А князь скупъ — аки рѣка въ брезѣх, а брези камены:
Нѣлзи пити, ни коня напоити.
А бояринъ щедръ — аки кладяз сладокъ при пути:
Напаяеть мимоходящих.
А бояринъ скупъ — аки кладязь сланъ.
 

Не имѣй собѣ двора близъ царева двора
И не дръжи села близъ княжа села:
Тивунъ бо его — аки огнь, трепетицею накладенъ,
И рядовичи его — аки искры.[35]
Аще от огня устережешися,
Но от искоръ не можеши устеречися
И сождениа портъ.
 

Господине мой! Не лиши хлѣба нища мудра,
Ни вознесе до облакъ богата несмыслена.
Нищь бо мудръ — аки злато в кални судни,
А богат красенъ и не смыслить —
То аки паволочито изголовие, соломы наткано.
 

Господине мой! Не зри внѣшняя моя,
Но возри внутреняя моа.
Азъ бо одѣниемъ оскуденъ есмь, но разумом обиленъ;
Унъ възрастъ имѣю, а старъ смыслъ во мнѣ.
Бых мыслию паря, аки орелъ по воздуху.
 

Но постави сосуд скуделничь[36] под потокъ капля языка моего,
Да накаплетъ ти слажше меду словеса устъ моих.
Якоже Давидъ рече:
Сладка суть словеса твоя, паче меда устомъ моимъ.[37]
Ибо Соломонъ рече:
Словеса добра сладостью напаяють душу,
Покрываеть же печаль сердце безумному.[38]
 

Мужа бо мудра посылай — и мало ему кажи,
А безумнаго посылай — и самъ не лѣнися по немъ ити.
Очи бо мудрых желают благых,
А безумнаго — дому пира.[39]
 

Лѣпше слышати прѣние умных, нижели наказаниа безумных.[40] Дай бо премудрому вину — премудрие будеть.[41] Не сей бо на бразнах жита, ни мудрости на сердци безумных.[42] Безумных бо ни сѣють, ни орють, ни в житницю сбирают, но сами ся родят. Какъ в утелъ мѣх[43] лити, такъ безумнаго учити. Псомъ бо и свиниамъ не надобѣ злато, ни сребро, ни безумному — драгии словеса. Ни мертвеца росмѣшити, ни безумнаго наказати. Коли пожреть синиця орла, коли камение въсплавлет по водѣ, и коли иметь свиниа на бѣлку лаяти, — тогды безумный уму научится.
 

Или ми речеши: «От безумиа ми еси молвилъ». — То не видал есмь неба полъстяна, ни звиздъ лутовяных, ни безумнаго, мудрость глаголющь. Или ми речеши: «Сългалъ еси, аки песъ». — Добра бо пса князи и бояре любят. Или ми речеши: «Сългалъ еси, аки тать». — Аще бых украсти умѣлъ, то толко бых к тобѣ не скорбилъ. Дѣвиця бо погубляеть красу свою бляднею, а мужь свое мужество татбою.
 

Господине мой! То не море топить корабли, но вѣтри;
Не огнь творить ражежение желѣзу, но надымание мѣшное;
Такоже и князь не самъ впадаеть въ вещь, но думци вводять.
3 добрымъ бо думцею думая, князь высока стола добудеть,
А с лихимъ думцею думая — меншего лишенъ будеть.
 

Глаголеть бо в мирскых притчах:
Не скотъ въ скотѣх коза,
Ни зверь въ звѣрех ожь,
Ни рыба въ рыбах ракъ,
ни потка въ потках нетопырь,
не мужь в мужех, иже кимъ своя жена владѣеть,
не жена в женах, иже от своего мужа блядеть,
не робота в роботах — под жонками повозъ возити.[44]
 

Дивнѣй дива, иже кто жену поимаеть злобразну прибытка дѣля. Видѣх жену злообразну, приничюще к зерцалу и мажущися румянцемъ, и рѣх ей: «Не зри в зерцало, видѣвше бо нелѣпоту лица своего, зане болшую печаль приимеши».
 

Или ми речеши:
«Женися у богата тьстя чти великиа ради; ту пий и яжь».
Ту лѣпше ми волъ буръ вести в дом свой, нѣже зла жена поняти.
Волъ бо ни молвить, ни зла мыслить,
А зла жена бьема бѣсѣться, а кротима высится;
Въ богатествѣ гордость приемлеть, а в убожествѣ иных осужаеть.
 

Что есть жена зла? Гостинница неуповаема, кощунница бѣсовская.
Что есть жена зла? Мирский мятежь, ослѣпление уму, началница
всякой злобѣ; въ церкви — бѣсовская мытница: поборница грѣху,
засада от спасениа.
 

Аще который муж смотрить на красоту жены своеа и на ея ласковая словеса и льстива, а дѣлъ ея не испытаеть, то дай Богъ ему трясцею болѣти, да будеть проклят. Но по сему, братиа, расмотрите злу жену: и рече мужу своему: «Господине мой и свѣте очию моею! Азъ на тя не могу зрѣти. Егда глаголеши ко мнѣ, тогда взираю и обумираю, и въздеръжат ми вся уды тѣла моего, и поничю на землю».
 

Послушь, жены, слова Павла апостола, глаголюща:
«Крестъ есть глава церкви, а мужь — женѣ своей».[45]
Жены же — у церкви стойте, молящеся Богу и святѣй Богородици;
А чему ся хотите учити, да учитеся дома у своих мужей.
А вы, мужи, по закону водите жены свои,
Понеже не борзо обрѣсти добры жены.
 

Добра жена — вѣнець мужу своему и безпечалие, а зла жена — лютая печаль, истощение дому. Червь древо тлить, а зла жена домъ мужа своего теряеть. Лутче есть утли лодии ездѣти, нежели злѣ женѣ тайны повѣдати: утла лодиа порты помочит, а злая жена всю жизнь мужа своего погубить. Лѣпше есть камень долоти, нижели зла жена учити. Железо уваришь, а злы жены не научишь: зла бо жена ни учениа слушаеть, ни церковника чтить, ни Бога ся боить, ни людей ся стыдить, но всѣх укоряет и всѣх осужаеть.
 

Что лва злѣй в четвероногих,
И что змии лютѣй в ползущихъ по земли?
Всего того злѣй зла жена.
Нѣсть на земли лютѣй женской злобы.
Женою сперва прадѣдъ нашь Адамъ из рая изгнанъ бысть;
Жены ради Иосифъ Прекрасный в темници затворенъ бысть;[46]
Жены ради Данила пророка в ровъ ввергоша,[47]
И лви ему нози лизаху.
О злое, острое оружие диаволе
И стрѣла, лѣтяща с чемеремъ!
 

Нѣ у когоже умрѣ жена. Онъ же по малых днех нача дѣти продавати. И люди рѣша ему: «Чему дѣти продаешь?» Он же рече: «Аще будуть родилися в матерь, то, возрошьши, мене продадут».
 

Еще возвратимся на предняя словеса.
Азъ бо, княже, ни за море ходилъ, ни от философъ научихся,
Но бых аки пчела, падая по розным цвѣтом, совокупляя медвеный сотъ;
Тако и азъ, по многим книгамъ исъбирая сладость словесную и разум,
И съвокупих, аки в мѣх воды морскиа.[48]
 

Да уже не много глаголю.
Не отмѣтай безумному прямо безумию его,
Да не подобенъ ему будеши.[49]
Уже бо престану с нимъ много глаголати.
Да не буду аки мѣх утѣлъ,
Роня богатство в руци неимущим;
Да не уподоблюся жорновом,
Яко тии многи люди насыщают,
А сами себе не могут насытитися жита.
 

Да не възненавидим буду миру со многою бесѣдою,
Якоже бо птиця, частяще пѣсни своя, скоро възненавидима бываеть.
Глаголеть бо в мирскых притчах:
Рѣчь продолжена — не добро, добро — продолжена паволока.
 

Господи! Дай же князю нашему
Самсонову силу, храбрость Александрову,[50]
Иосифль разумъ,[51] мудрость Соломоню и хитрость Давидову.[52]
И умножи, Господи, вся человѣкы под руку его.
Богу нашему слава и нынѣ, и присно, и в вѣк.