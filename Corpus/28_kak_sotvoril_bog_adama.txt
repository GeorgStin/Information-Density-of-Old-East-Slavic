СКАЗАНИЕ, КАКО СОТВОРИ БОГЪ АДАМА
(...) Создати въ земли Мадиамстей человѣка, вземъ земли горсть ото осьми частей: 1) отъ земли — тѣло, 2) отъ камени — кости, 3) отъ моря — кровъ, 4) отъ солнца — очи, 3) отъ облака — мысли, 6) отъ свѣта — свѣтъ, 7) отъ вѣтра — дыхание, 8) отъ огня — оттепла. И поиде Господь Богъ очи имати отъ солнца, и остави Адама единаго лежаща на земли; прииде же окаянный Сотона ко Адаму и измаза его каломъ и тиною и возгрями. И прииде Господь ко Адаму и восхотѣ очи вложити во Адама, и видѣ его мужа измазанна; и разгнѣвася Господь на диявола и нача глаголати: «Окаянне дияволе, проклятый, не достоить ли твоя погибель? Что ради человѣку сему сотворилъ еси пакость, измаза его? и проклять ты буди», — и дияволъ исчезе, аки молния, сквозь землю отъ лица Господня. Господь же, снемъ съ него пакости сотонины, и въ томъ сотвори Господь собаку, и смѣсивъ со Адамовыми слезами, и теслою очисти его аки зерцало отъ всѣхъ сквернъ, и постави собаку и повелѣ стрещи Адама, а самъ Господь отъиде въ горний Иерусалимъ по дыхание Адамлево. И прииде вторые Сотона и восхотѣ на Адама напустити злую скверну, и видѣ собаку при ногахъ Адамлевыхъ лежаща, и убоя си вельми Сотона. Собака начала зло лаяти на диавола, окаянный же Сотона, вземъ древо, и истыка всего человѣка Адама, и сотвори ему въ немъ 70 недугов. И прииде Исусъ изъ горнево Иерусалима, и видѣ Адама древомъ исколота, и милосердова о немъ и рече Сотонѣ: «Проклятый дияволе, что сотворилъ человѣку сему, почто вложилъ недуги сия?» Тогда отвѣща дияволъ, окаянный Сотона, Господу, глаголя: «Аще приидетъ кая болѣзнь человѣку сему, да не постигнетъ, до скончания всего тобя не помянетъ; аще ль поболитъ, кой недугъ въ немъ постраждетъ, тогда всегда тебя имать на помощь призывати въ недузехъ сихъ». И отгна Господь диявола и исчезе дияволъ, прогнанъ аки тма свѣтомъ, и обороти вся недуги въ него.
И посла Господь ангела своего, повелѣ взяти «азъ» на востоцѣ, «добро» на западѣ, «мыслете» на сѣверѣ и на юзѣ. И бысть человѣкъ въ душу живу, нарече имя ему Адамъ. А костей сотвори Богъ во Адамѣ 345, и бысть Адамъ царь всѣмъ землямъ и птицамъ небеснымъ и звѣремъ земнымъ и рыбамъ морскимъ, и самовласть дасть ему Богъ. И рече Господь Адаму, глаголя: «Тебѣ работаетъ солнце и луна и звѣзды, и птицы небесныя и рыбы морския, и птицы и скоты и гади». И насади Господь Богъ Рай на востоцѣ, и велѣ Адаму пребыти, а жена Адаму еще не сотворена бысть. И вложи Господь Богъ сонъ во Адама, и успе Адамъ, и взятъ его ребро лѣвое, и въ томъ ребрѣ протяже руцѣ и нозѣ и главу, и созда ему жену въ шестый день, и показа ему Господь свою смерть и распятие, и воскресение, и провидѣ вознесение за полшесты тысящь лѣть. И видѣ Адамъ Господа распята, а Петра въ Римѣ ходяща, а Павла въ Дамасцѣ учаща народъ и проповѣдующе Твое воскресение, и вознесеся Господь...
И воста Адамъ отъ сна своего и трепетень бысть во ужасѣ велицѣ о провидѣнии. И вожда Господь Адама въ рай ходящя и рече ему: «Адаме, Адаме, повѣждь ми». Адамъ же убояся велми, не смѣя Богу повѣдати того видѣния. И рече ему Господь Богъ: «Адаме, Адаме!» — Адамъ же рече ему: «Господи владыко, Тебе видѣхъ на крестѣ распята во Иерусалимѣ, а ученики Твоя видѣхъ ходяща — Петра въ Римѣ, а Павла въ Дамасцѣ, проповѣдующе Твое распятие и воскресение». И рече ему Господь: «Подобаетъ ми тебе ради снити на землю и распяту быти и въ третий день воскреснути; а ты же не повѣдай никомуже видѣния сего, дондеже увидиши мя въ Раю сѣдяща одесную Отца, и ты о томъ поскорби, Адаме».
И бысть Адамъ въ Раи 7 дний, прообразуя Господь Богъ житие человѣческое: десять лѣтъ исполнится рожение, 20 лѣтъ — юноша, 30 лѣтъ — свершение, 40 лѣтъ — средовѣчие, 50 лѣтъ — сѣдина, 60 лѣтъ — старость, 70 лѣтъ — скончание.
И сотвори Господь Богъ всю тварь, море и рѣки, и скоти своею хитростию, а та 7 дней противъ седми тысящь лѣтъ. И постави Господь Богъ двѣ свѣтилѣ велицѣ на тверди небеснѣй освѣтити землю, и разлучи между днемъ и нощию да будетъ во знамении дне и лѣта, а будетъ просвѣщение на тверди небеснѣй: свѣтила великая въ начатокъ дни, второе свѣтило — въ начатокъ нощи. И звѣзды постави Господь Богъ на тверди небеснѣй, яко свѣтити по земле и обладати днемъ и нощию, и разлучити между днемъ и нощию и свѣтомъ.
И бысть вечеръ и бысть утро — день четвертый.
Постави Господь Богъ планиты и облацы зарьныя и дуги на облацѣхъ, еже пущати дожди, и громи, и молния человѣкомъ всея земли просвѣщати древа плодовитая. И рече Господь Богъ: «Изведу воды живыхъ во вѣки, птицъ перящеся по заводемъ, на тверди небеснѣй».
И бысть, яко сотвори Господь Богъ четыре киты великия, изведе отъ нихъ всяку птицу и всякъ гадъ на земли; и иныя благослови ясти, и глаголя: «раститеся и умножитеся и наполните землю и обладайте ею».
А в семъ бо дней обходитъ кругъ, а 7 лѣтъ за всю 7000 лѣтъ, и осмой тысящи нѣсть конца, еще есть безконечный.
Въ недѣлю, день рекомый недѣля, въ той же день воскресе Христосъ от мертвых, и в той же день Господь на облацѣхъ судити всему миру, иже не имать конца свѣта, и воздастъ комуждо по дѣломъ его.