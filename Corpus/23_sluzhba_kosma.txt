МЕСЯЦЯ ТОГО ЖЕ ВЪ 14
 

ВЪЗДВИЖЕНИЕ ЧЬСТНААГО КРЬСТА
 

Тропарь гласа 2. Живящий крестъ твоея благости, егоже дарова намъ недостойныимъ, Господи, тебе приносимъ въ молитву. Спасай князя[1] и люди молящая тя, Богородица ради, едине Человеколюбьче.
 

Сѣдаленъ гласа 6. Днесь пророческое събысться слово, се бо покланяемъся на мѣстѣ, идеже стоясте нозѣ твои, Господи. И древо спасения приимъши, грѣховныихъ страсти свободу улучихомъ молитвами Богородица, едине Человеколюбче.
 

Крестъ твой, Господи, освятися, тѣмь бо бывають цѣления болящиимъ грѣхы, темь припадаемъ ти, помилуй насъ.
 

Тъкмо въдружися древо крьста твоего, основания подвизашася съмьрти, Господи. Егоже пожьре, любя адъ, отъпусти трепѣща. Показа намъ спасение твое, святый. Славословимъ тя, Сыне Божий, помилуй нас.
 

Спасение съдѣя посредѣ земля, Христе Боже, на крьстѣ пречистѣи руцѣ свои простьрѣ, събирая вся языки, въпьюща: «Господи, слава тебе!»
 

Кондак гласа 4, самогласен. Възнесыйся на крьстъ волею, тьзънууму и нынѣ граду твоему[2] щедроты твоя подаждь, Христе Боже. Възвесели силою своею вѣрнаго князя нашего, побѣду дая ему на супостаты, пособье имуща твое оружие — мира непобѣдиму побѣду.
 

Икос, подобен. Иже по третьимь небесе въсхыщенъ бывъ на рай, и глаголы слышавъ неиздреченьныя Божия,[3] ихъже не лѣть языкы глаголати, чьто къ галатомъ пишеть яко рачителемъ? Писание почтьтосте и разумѣстѣ. «Мънѣ, — рече, — хвалитися да не будѣть, тькмо еже о единомъ крьсте Господни»,[4] на немъже страдавъ, уби страсти. Того убо и мы извѣстьно дьржимъ, крьста Господня, похвалу вьсѣхъ, есть бо намъ спасьное се древо.
 

Стихира гласа 6, подобна: Вьсе упование. Моиси прообразуя, руцѣ въздѣвъ на высоту и побѣжая Амалика мучителя крьстъмь чьстьныимь.[5] Тъ бо вѣрьныимъ хвала, мученикомъ крѣпость, апостоломъ украшение, правьдьнимъ възбраньникъ, вьсемъ преподобнымъ спасение. Темьже и´ въздвижемъ видящи, вься тварь веселиться и праздьнуеть, славящи Христа, тѣмь бо растоящая събьравшааго и отъ коньць благодатью.
 

Крьстъ, въздвизаемъ на немь възнесенуму, страсть пречистую пѣти повелѣваеть твари всея, на томь бо убивъ нас убившааго, и умьрщвении въставихомъся. И удобри, и на небесьхъ жити сподоби, яко милосьрдъ, премъножьствъмь благости. Тѣмь радующеся, възнесѣмъ имя его и того възвеличимъ великое съшьствие.
 

Крьсте преславьный! Тя хвалять чинове англьсции, въпьюще, дньсь възносима Божиемь велѣниемь. Възносиши бо вся ядью оступльша и въ съмьрть въпадъшася.[6] Тѣмьже тя сьрдьци и устьнами вѣрьнии лобызаемъ, съвящение приемлюще: «Възносите, — въпьюще, — Христа, прѣблагого Господа, и тому кланяйтеся — Божию подъножию!»
 

Ина стихира, глас 8, подобен: О преславное чюдо. О преславьное чюдо! Животворяй садъ, крьстъ пресвятый, на высоту въздвижемъ, являеться дньсь. Славословестять и´ вьси коньци земля. Прогоними же бывають вси дѣмони. О, Божие дарование земльныимъ даровася! Имьже, Христе, спаси душа наша, яко милостивъ.
 

О преславьное чюдо! Широта крьста и дългота небесьмъ равьна есть. И Божиею благодатию свящаеть коньца земли. Симь бо языци варварьсции побѣждени бывають, симь бо вѣра утвьржаеться и Божия лествица, еюже въсходимъ на небеса, възносяще пѣсньми Христа Бога.
 

О преславное чюдо! Гьрзнъ испълнь живота, понесый Вышняго, отъ земля възимаяся, — крьстъ въздвизаеться дньсь, имьже къ Богу приведѣни быхомъ вьси и пожьрта бысть до коньца съмьрть. О древо чистое, имьже въсприяхомъ въ Едемѣ бесъмьртную пищю, Христа славяще.
 

По прокимне глас 8, самогласен. Егоже древле Моиси, прообразивъ собою, Амалика, низъложивъ, побѣди,[7] и Давидъ пѣвьць подножью твоему, въпья, кланятися повѣлѣвааше,[8] чьстьному кресту твоему, Христе Боже, дньсь грѣшьнии кланяемъся. Устьнами недостойнами, тя, извольшааго пригвоздитися на немь, и, въспоюще, молимъ ти ся: Господи, съ разбойникъмъ царьствию твоему съподоби насъ.[9]
 

Стих. Възносите Господа Бога нашего. Глас пророка твоего Мосеа. Боже, испълнися, глаголющий: «Узьрите животъ нашь, висящь прямо очима вашима».[10] Дьньсь крьстъ въздвизаеться и миръ отъ льсти свободися. Дньсь Христово въскрьсение обнавляеться и коньци земля радуються, въ бубънѣхъ давыдьскы пѣснь ти приносяща и глаголюща: съдѣлалъ еси спасение посрѣдѣ земля,[11] Христе Боже, распятие и въскрьсение, имъже насъ спасе, благый Человеколюбьче, вьсесильне Господи, слава тебе.
 

Стихира. Възнесыйся на небеса. На «слава и на ныне», глас 6. Четвероконьчьный миръ дньсь освящаеться, четвероконьчьну възвышаему твоему крьсту, Христе Боже нашь. И рогъ вѣрьнааго съвъзвышаеться кънязя нашего, на томь вражиемь съкрушенъмь рогъмь. Велий еси, Господи, и дивьнъ въ дѣлѣхъ твоихъ, слава тобѣ.
 

Заутреня
 

На стих<овне>, глас 8. Възнесеся на крьстъ, Христе Боже, и спасе человечьскыи родъ. Славимъ страсти твоя.
 

Иже въ Едеме раи древле древо сьнѣдьное прозяблъ есть посрѣдѣ садовия,[12] цьркы же твоя, Христе, крьстъ твои процвьтѣ, источьшаго вьсему миру жизнъ. Нъ ово умьртви сънѣдью ядъша Адама,[13] ово же животъ сътвори вѣрою спасъшася разбойника, егоже отъданью причастьникы яви ны, Христе Боже, страстью своею раздреши иже на насъ гневъ вражий и съподоби ны цьсрьствию твоему, Господи.
 

Мосеова палица чьстьныи крьстъ твои пробразоваше, Спасе нашь, тѣмь бо спасаеши яко из глубины морьскыя люди своя,[14] Человеколюбьче.
 

Глас 6. Крьстѣ Христовъ! Крьстьяномъ упование, заблужьшиимъ наставьниче, тружающиимъся тишина, на браньхъ побѣда, вьселенѣй утвьржение, недужьныимъ врачю, мьртвыимъ въскрьсение, помилуй насъ!
 

Канон крьсту. Глас 8
 

Пѣснь 1
 

Крьстъ начьртавъ, Моиси въпрямъ жьзлъмъ Чьрмьное пресѣче, Израилю проходящю; то же, обращь на фараона съ колесницами, ударь съвъкупи, въпрекы написавъ[15] непобѣдимо оружие. Тѣмь Христа въспоимъ Бога нашего, яко прославися.
 

Образъ древле Моиси пречистыя страсти на сѣбе прообразова, священою середѣ стоя, крьстъ же въображься простертама побѣду дланьма въздвиже, дьржаву погубивъ Амалика[16] вьсегубителя. Тѣмь Христа въспоимъ Бога нашего, яко прославися.
 

Горѣ въздвиже Моиси на копие ицѣление, тьлятворения избавление и ядовитааго уядения. И древу образъмь крьста пресмыкаема по земли змия привяза[17] лукавьное, о семь обличивъ вредъ.[18] Тѣмь Христа въспоимъ Бога нашего, яко прославися.
 

Показа небо крьстьную побѣду благочьстья дьржателю и цьсарю богомудру,[19] на немьже врагъ противьныихъ разори шатание. Льсть превратися и вѣра простьреся на земли коньцемъ божьствьна. Тѣмь Христа въспоимъ Бога нашего, яко прославися.
 

Пѣснь 3
 

Жьзлъ въ образъ таинѣ приемлеться, прозябениемь бо расуди иерея.[20] Неплодящии же прежде цьркъвь ныне процвьте дрѣво крьста въ дьржаву и утвьржение.
 

Яко испусти ударяемъ воду камень[21] противныимъ людьмъ и жестосрьдыимъ, богозъванѣй цьркъви проявляаше тайну, ейже крьстъ дьржава и утвьржение.
 

Ребромъ пречистыимь копьемь прободѣномъ, вода съ кръвию истече,[22] обнавляющи завѣтъ, и омъвение грѣху. Вѣрьныимъ бо крьстъ похвала и цьсаремъ държава и утвьржение.
 

Пѣснь 4
 

Ирмос. Услышахъ, Господи, съмотрения твоего тайство, разумѣхъ дѣла твоя, и прославихъ твое Божьство.
 

Горькочадьныя преложи древъмь Моиси воды въ пустыни[23] древле, крьстъмь на благочьстие языкъ проявляя преложение.
 

В глубинѣ погрязьшюю сѣкущюю въздасть Иоръданъ древъмь,[24] крьстъмь и крьщениемь сѣчениемь льсти знаменавая.
 

Священьно укрѣпляються четверочастьнии людие преходяще, образѣ свѣдѣтѣльства скинии крьстообразьныими чинъми проявляяся.[25]
 

Дивьно простираемъ сълньчьныя луча испущааше крьстъ — исповѣдаша небеса славу Бога нашего.
 

Пѣснь 5
 

О трьблаженое древо, на немьже распятъся Христосъ, Цесарь и Господь, имьже падеся, иже древъмь прельщий, тобою прельщенъ бысть, Христови пригвождьшюумуся плътью, подающюуму миръ душамъ нашимъ.
 

Тѣбѣ, препѣтое древо, на немьже распятъся Христосъ, Едема хранящее, обращающееся оружие, крьсте, устыдѣся, и страшьнъ же херувимъ[26] оступи ти, распятуму Христу, подающему миръ душамъ нашимъ.
 

Преисподьнихъ силы, противьнии крьсту, устрашаються начьртаемааго знамения на въздусѣ, по немуже ходять. Небесьныихъ, земльныихъ родъ же колѣна кланяються Христу, подающему миръ душамъ нашимъ.
 

Зарями нетьлеющами явлься Божьствьныи крьстъ омраченыимь языкъмь грѣхъми, въ тьмѣ льсти сущии Божий свѣть облиставъ, въводить на немъ распятому Христу, подающему миръ душамъ нашимъ.
 

Пѣснь 6
 

Водьну звѣри въ утробѣ длани Иона крьстообразьно распростьръ,[27] спасьную страсть проображаше яснѣ, тѣмь, тридъньвьнъ ишьдъ, премирьное въскрьсение прописааше плътью пригвождена Христа Бога и тридьневьныимъ въскрьсениемь мира просвѣщьшааго.
 

Старостью преклонься и недугъмь отягъченъ, исправися Ияковъ, руце преложь,[28] дѣйствье являя живодавьца крьста. Обѣтъшание бо и законьнааго стѣнааго писания понови, писавъ, пригвождийся на немь Христосъ Богъ и душетленьный недугъ — льсть отъгналъ есть.
 

На уная възложь длани божьствьный Израиль крьста образьно на главу,[29] являаше, яко старѣйши слава законьнослужьбнии людие. Мънѣвъ тѣмъже съпрельститися, не изменова живоносьна образа, преминуть бо людие Христа Бога обновлении въпьяху, крьстъмь огражаеми.
 

Пѣснь 7
 

Безумьна заповѣдь мучителя зълочьстива людьми поколѣба, дышющи прещениемь и злохулениемь богостужьныимъ. Обаче три отрокъ не искуси ярость звѣрьская, ни огнь сънедаяй.[30] Нъ дышющю хладьнууму духу, съ огньмь суще пояаху: «Прѣпѣтый отьць нашихъ Боже благословенъ».[31]
 

Отъ древа въкушь, пьрвый въ человецехъ въ тьлѣние въселися,[32] въпадениемь живота, бещьствьемь осуженъ бывъ, всему роду тѣлотлѣньнъ[33] нѣкакъ яко врѣдъ нѣкакъ недуга подалъ есть. Нъ обрѣтьше, земльнии, възведение, крьстьноуму древу зовемъ: «Прѣпѣтый отьць нашихъ Боже благословенъ».
 

Разруши велѣние Бога ослушание, и древо изнесе смьрть зьмьныимь, еже не благо время преложено. Въ утвьржение зѣло чьстьнууму отъсѣле живоносьное дрѣво възбраняеть еже разбойнику нечювьственууму, отъвьрзе благоразумьну,[34] въпьющю: «Прѣпѣтый отьць нашихъ Боже благословенъ».
 

Жьзлѣ ся касаеть краеви Иосифъ,[35] бывающиихъ зьря Израиль цьсарьства дьржавьное, яко прѣспѣеть, преславьный крьсть проявляя. Сь убо есть цьсаремъ побѣдьная похвала и свѣтъ вѣрою зовущиимъ: «Прѣпѣтыи отьць нашихъ Боже благословенъ».
 

Пѣснь 8
 

Благословите, дѣти, Троици равьночисльнии, Съдѣтеля Отьца Бога, пойте съшьдъшааго Слова, и огнь въ росу претворьшааго,[36] и превъзносите вьсемъ живота дающааго Духа Пресвятааго въ вѣкы вься.
 

Въздвизаему древу, окроплену кровью въплъщьшюся Слову Божию, пойте, небесьныя силы, земльныихъ въздвижение! Праздьнующе людие, поклонитеся крьсту Христову, имьже миру въскрѣшение въ вѣкы.
 

Земльныя длани, съмотрителе блгодѣти, крьстъ, на немьже ста Христосъ Богъ, въздвижете святолѣпьнѣ и копье, Божия Слова тѣло прободъшее, да видять языци вси спасение Божие, прославляюще въ вѣкы вься.
 

Божиемь судъмь избьрании, веселитеся, крьстьяньскыи верьнии цьсаре, хвалитеся побѣдоносьныимъ оружиемь, приимъше отъ Бога крьста чьстьнааго, симъ бо колѣна, брани дьрзость поискающе, расыпаються въ вѣкы вься.
 

Пѣснь 9
 

Тайный си Богородице рай, невъздѣланьно вздрастивъши Христа, имьже крьстьное живоносьное на земли насажено бысть древо. Тѣмь нынѣ възносиму, покланяющеся ему, тя величаемъ.
 

Да въздрадуються дубравьная древеса вьсячьская, освящьшюся естьству ихъ, отъ негоже бѣ испьрва насажено бысть, Христови распростьршюся на дрѣвѣ. Тѣмь ныне възносиму, покланяющеся ему, тя величаемъ.
 

Священый въста рогъ богомудрыимъ главѣ вьсѣмъ крьстъ, на немьже грешныихъ мысльныихъ сътираються рози вьси. Тѣмь нынѣ възносиму, покланяющеся ему, тя величаемъ.
 

Сънѣди ради древяныя роду пребывшия, съмьрть крьста ради упразнися дньсь, ибо праматере всеродьная клятва раздрушися прозябениемь чистыя Божия Матере, юже вься силы небесныя величають.
 

Не горесть древнюю[37] оставль убийственую си крьстьмь до коньца потребилъ еси. Тѣмь и древо услади древле горесть, водъ мерьскъ,[38] проображая крьстьную дѣтѣль. Темь тя с силы небесныя величаемъ.
 

Непрестаньно тружаема мракъмь праотьца, Господи, крьстъмь въздвиже дньсь, яко бо льсти зѣло неудьржаньно естьство прежде съведено бысть. Вьсепричьтено[39] ны пакы исправи свѣтъ крьста твоего, егоже верьнии величаемъ.
 

Да образъ покажеши мирови покланяемо, Господи, крьста вьсьхъ, яко славна на небеси, украсилъ еси, свѣтомь неугасаемыимъ озаренъ, цесареви оружие непобѣдьно. Тѣмь тя силы небесныя величають.