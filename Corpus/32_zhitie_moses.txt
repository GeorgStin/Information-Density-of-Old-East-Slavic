ЖИТИЕ СВЯТАГО ПРОРОКА МОИСИЯ. СКАЗАНИЕ БЫТЬЯ ЕГО
 

Господи, благослови, отче.
 

Яковъ убо бывь лѣтъ 80 и 7, роди Левгия, Левгии бывъ лѣть 40 и 9, роди Армия, Гаидадъ, Хевронъ и Каята. Каять же бывъ лѣт 60, роди Амбрава. Амбравъ бывъ лѣт 100, роди Арона, и Мариамь, и Моисия в лѣт 101[1] къ пришествию Израильску въ Егуптѣ. Моисий же бы 7-й от Аврамля колѣна, мати же ему бысть Агавефь, дщи Левгина.
 

Въ единъ убо от дний цьсарь Фараонъ видѣ сонъ: сѣдящю ему на столѣ царства своего въ Егуптѣ и въздвигь очи свои, видѣ старца стояща противу ему, а в руку его скалвы. И въкладе въ едину скалву вся старца егупетьския и вся велможа его, а въ другую скалву въкладе вси агньци. И убудивъся и урани заутра, и созва вся рабы своя и повѣда имъ сонъ. И ужасошася людие страхомъ великымъ и рче волхвъ Валаомъ:[2] «Се въстанеть зло въ Егуптѣ в послѣдняя дни». И рече цьсарь: «Что будеть, скажи намъ». И рче Валаомъ к цьсарю: «Отроча родится во Израили и растворить все царство Егупетьско, вѣдая буди цьсарю, да напиши въ законѣхъ егупетьских, да истопять всяко отроча, иже родится в жидехъ, да убивають и».
 

И призва бабы жидовьския и повелѣ имъ убивати младенца, и другыя метати в рѣку. Бабы же убояшася Бога, не створиша тако, якоже повелѣ имъ цьсарь егупетьский Фараон. (...)
 

Жены же жидовьския изхошаху въ поле и ражаху. Ангели же Божии искупаху дѣти и повиваху, и вложаху въ обѣ руцѣ имъ два камени, да изъ единого ссаху масло, а из другаго медъ. И выихожахуть егуптяне на поле искатъ ихъ, и повеленьемъ Божиимъ отворяцися земля, приимашеть я. Они же идяху по плугы и по рала своя и не можаху обрѣсти, яко Богъ храняше тая. И възрастьше на поли, прихожахуть тмами в домы своя. И умножишася людие жидовьстии и расилнѣша въ Егуптѣ. Цьсрь же егупетьский Фараонъ не любляшеть, яко множится Издраиль.
 

Мужь же бяше во Издраили именемъ Амбрамъ. И поя жену собѣ Агавефь, родыню свою. И роди дщерь и нарече имя ей Маримьянии. Во дни бо ты почаша сынове Хамови[3] озлобляти животь сыновъ Издраилевъ. Амбрамъ же зача и роди сынъ и нарче имя ему Аронъ. Во дни бо ты нача Фараонъ проливати кровь на землю отрочать, а другыхъ метати в рѣку. Тогда отлучишася мнози от женъ своихъ, и отлучи же ся и Амбрамъ от жены своея. И бысть в годину ту на конець 3 лѣтъ, бысть духъ Божий на Мариамии и, пророчьствовавъ, рече: «Се сынъ родиться у отца моего в годину сию, и ть спасеть Издраиля от руку Егупетьску».
 

Слышав же се Амбрамъ у Мариамии, възврати жену свою въспять к собѣ и поя ю въ 6 месяць и, заченши, роди сынъ и нарче имя ему Немелхия. И наполнися храмъ свѣтлости, и видѣ жена дѣтя, яко добро есть, и схрани е 3 месяци въ скровѣ.
 

Въ дни же ты заповѣдаша егуптянѣ носити дѣти своя младыя по хоромомъ жидовьскимъ, негли бы ся отмолвило дѣтя жидовьское к дѣтяти егупетьскому. Жена же та убоявшися того, створи ситянъ яскъ и умаза и́ глиною из дна, а из вону смолою, и вложи тамо дѣтя, и пусти е межю ситьникы надъ рѣкою. Сестра же его ста издалеца, его зрящи.
 

И посла Богъ зной на землю егупетьскую, и взопрѣша чѣловеци. И сниде дщи Фараонова Ферьмуфь искупаться на рѣку съ дѣвицами и со многими женами. И узрѣ ситянъ яскъ плавающь на рѣцѣ и пославъши рабыня взятъ и́. И откры, и видѣ в немъ отроча плачющеся, и помилова его, и рче: «От дѣтий се еврѣйскъ есть». И нарече имя ему Моисий, глаголющи, яко от воды взяхъ его.[4] И приведоша жены егуптяныни доить его, и не хотѣ съсати, от Бога бо бяше, яко возвратити къ сесьцю матерьню. И рече Мариамь: «Хощеши ли, да ти приведу жену доилицю от жидовъ, и въздоить ти дѣтище се». И иде, и приведе матерь его, и рече ей дщи Фараоня: «Въздои ми дѣтище се, и вдамъ ти по двѣ сребреници на день». И взя у нея и въздои его.
 

И бысть на конець дву лѣту и принесе и ко дщери Фараоновѣ, и бысть ей въ сынъ. И бысть въ третьее лѣто къ рождеству Моисиову, Фараонъ сѣдяше за столомъ, цьсарица же одесную его, Фермуфия же сѣдяше ошююю его. Дѣтя же сѣдяше в пазусѣ ея, и вельможа сѣдяху окрестъ его.
 

Дѣтя же, сягь, сня вѣнець съ главы цьсаревы и възложи на главу свою. И ужасеся цьсарь и велможа его. И отвѣщавъ Валаомъ волхвъ и рече: «Помяни, господине цьсарю, сонъ, еже еси видѣлъ и како протолкова рабъ твой к тобѣ. Се есть дѣтя еврѣйско яко духъ Божий есть в немъ, и премудростью створилъ есть се, и хощеть прияти цьсарьство Егупетьское собѣ. Тако бо створи Аврамъ, дѣдъ его, иже цьсарь перея славу ихъ: Авимелеха цьсаря агарьскаго прогна, а самъ приходить въ Егупеть, и нарче жену свою сестрою, якоже бы погубилъ цьсаря ихъ.[5] Тако же створи Исак иноплеменьникомъ и расилнѣ от иноплеменьникъ, цьсаря же ихъ хотѣ погубити, обрѣтъ, такоже жену свою сестрою потвори.[6] Ияковъ такоже во льсти взя брата своего первенецьство и благословение. Иде в Понорамъ[7] къ Лавану, уеви своему, и поя лестью дщерь его, и скоты его, и весь домъ его. И бѣжа в землю Хананѣйску, възвративъся. И продаша сынове его Иосифа, и бѣ в темници доньдеже видѣ сонъ цьсарь, отець твой. Пусти и́ ис темници и възвелица и́ надо всѣми велможами егупетьсками, понеже протолкова сонъ. И бѣ егда пусти Богь гладъ на землю, пославъ приведе отца своего и братью свою въ Егупетъ. И корми и́ безъ искупленья. Насъ же искупи собѣ рабы. Да аще хощеши, цьсарю, да убьемъ отроча се, да не възрастеть, ни возметь цьсарьства твоего от тебе, и да не погибнеть надежа егупетьская».
 

И посла Богь архангела своего Гаврила, и уподобися къ единому велможь цьсаревъ, и рче: «Аще хощеши, цьсарю, да принесуть камен драгый свѣтелъ и угли огнены и положать предъ нимъ. Да аще простреть руку къ камени, вѣдаите, яко мудростью се створи, и убьемъ его. Аще ли ко огню простреть руку, вѣдаемъ, яко не мудростью се створи да охабимъся его». И годѣ бысть се цьсарю и велможамъ его.
 

И принесоша предъ нь камень драгыи и угли огнены. И уклони ангелъ Господень руку его къ огню. И вземъ, притце конечь языка, и от того бысть свибливъ. И не убиша его.
 

И бысть Моисий в дому Фараони 15 лѣть и растяше с дѣтми цьсаревыми, в ризахъ единѣхъ. И бысть на конець 15 лѣт и въсхотѣ къ отцю и к матери, и поиде к нима. И приде къ братьи своей, и видѣ мужа егуптянина бьюща еврѣянина от братья его. И озрѣвся Моисий сѣмо и овамо и не видѣ никогоже, и уби егуптянина и схрани и́ в пѣсъцѣ. И бысть в день вторый и вниде Моисий къ братьи его и види два мужа сварящася и рече: «О злодѣю, чему обидиши друга своего?» И рче ему: «Кто тя постави судью надъ нами, чи ли убити мя хощеши, яко же вчера уби егуптянина?» И убояся Моисий и рече: «Воистину вѣдома есть рѣць си».
 

Вниде же слово се во уши Фараону. И заповѣда Фараонъ убити Моисия.
 

И посла Богь архангела своего Михаила, и уподобися во обличье стольника Фараоня и исхити мечь из рукы его и стя голову его. И ятъ ангелъ Моисия за руку десную его и изведе и́ вонъ изъ земля Егупетьския. И посади и́ кромѣ межю егупетьскыи 40 версть въдале. И остася толико Аронъ и начатъ пророчьствовати въ Егуптѣ сынамъ Издраилевомъ. И рче: «Мужа болванъ поверзѣте и́ въ скверньствѣ егупетьстѣмъ и не оскверняйтеся». И не послушаша его.
 

И рече Богъ загубить я, нъ помяну завѣть, еже завѣща со Аврамомъ и Исакомъ и Ияковом, и поиде рука Фараонова больши и жесточайши надъ сынами издраилевыми, дондеже посла Богъ слово свое и помяну я́.
 

Въ дни же ты бысть сѣца межю синьци и межю сынъми первыми и межи армены.[8] И изиде Киканосъ, цьсарь срачиньский, воеваться со армены и съ сынъми первыми. И побѣди Киканосъ цьсарь армены съ сынъми первыми и плени я́. И Валаомъ бяше прибѣглъ исъ Егупта къ Киканосу занеже не састася рѣць его. И бысть ту у Киканоса и два сына его; Аносъ и Акрисъ, и острѣщи град и люди хужьшая с ними. И сдума Валаомъ с людми земьскими отврѣщися цьсаря Киканоса, и не даша ему внити въ град. И послушаша его людье и присягоша к нему и поставиша и́ цьсаремъ надъ всѣми. Сына же его поставиша воеводу, и възвысиша забралу вельми граду тому съ двою страну, и съ третьей странѣ ископаша рвы и омуты великы бе-щисла, а съ четвертые страны созваше Валаомъ змия и скарпия многы велми шептаньемъ своимъ и потворы. И затвориша градъ и не даша внити, ни приступити. И бѣ егда възвратися цьсарь Киканосъ съ воины и, възведше очи свои, видѣша забрала градная высока зѣло, и удивишася и рѣша: «Людье наши, яко быхомъ долго на войнѣ, и потвердиша града своего, глаголюще: “Егда придеть на ны рать”». Да якоже приступиша къ граду, и видѣша врата градная замчена и рѣша вратникомъ: «Отверзите врата, да внидемъ въ градъ». И не хотѣша отворити по заповѣди Валаома волхва. И не даша внити полкы же предъ враты. И паде от воинъ Киканосовъ въ единъ день 100 и 30 мужь, и въ другыи день бишася на брезѣ рѣкы. И въбреде коньникъ 30 въ воду, хотѣша пребрести на ону страну, и не възмогоша. И истопоша во рвѣхъ. И заповѣда цьсарь сѣщи древо и дѣлати плоты, да быша прешли на ня. И створиша тако, и придоша на плотѣхъ во рвы ты. И възвертѣ ими омуть, и утопе в тъ день 200 мужь на десяти плотовъ.
 

И въ третий день придоша с той странѣ, на нейже змѣевѣ, и не възмогоша успѣти ничтоже. И изъѣдоша змиеве людей 100 и 7. И охабишася ихъ, и стояша около града 9 лѣть, и не даша приступити, ни внити во нь. И бысть егда стояху на срачинѣхъ, выбѣже Моисий изъ Егупта и приде къ Киканосу, цьсарю срачиньску. Моисиови же бысть лѣть 18, коли выбѣже от Фараона.
 

И приде къ Киканасу въ остою, и прия и́ цьсарь и вся велможа его и вси вои его, яко великъ и драгь бысть въ очию ихъ. И высочьство бо его яко тисово, лице же его, яко солнце сияюще, храбрьство же его яко силно. И бысть Моисий думьца у цьсаря.
 

И бысть на конець 9-го лѣта разболѣся Киканосъ, цьсарь срачиньский, и умре Киканосъ въ день 7-й. И умазаша раби его и погребоша и́ предъ враты градъными. И створиша надъ нимъ полату красну и высоку велми, и написаша на камени вся его войны и все его храборьство.
 

И бысть егда доспѣша полату и рѣша другъ ко другу: «Что створимъ? Да аще сѣчемься с градомъ симъ, то погибнемъ, дѣемъ ли си, да сѣдѣмъ сдѣ, да увѣдять въси цьсари арменьстии и сынове первии, оже умерлъ цьсарь нашь, и придуть на ны внезапу и не оставять насъ избытка, а нынѣ поидемъ поставимъ собѣ цьсаря. Сядем же у града, дондеже приимемъ и́». И уборздиша поимаша порты своя съ себе и сметаша въ громаду и створиша гору велику.[9] И посадиша Моисия и рѣша: «Въ вѣкы живи, цьсарю!» И сягоша к нему вся вельмоша и вси людие. И поя Моисий жену Киканосову съ вѣстью ея и съ веленьемъ ея.
 

Моисии же бяше 20 и 7 лѣт, егда ста цьсаремъ надъ срачины. Бысть же во вторый день цьсарства его, собрашася вси людье и рѣша ему: «Цьсарю, промысли намъ, что створимъ: 9 лѣт мину, да не видѣхомъ женъ своихъ и дѣтии». И рече цьсарь къ людемъ своимъ: «Да аще слушающе послушаете гласа моего, вѣдаите, яко преданъ будеть градъ сь в руцѣ наши. Сѣчемъ ли ся с ними, якоже поченше, то погибнеть насъ много, якоже и первое. Аще ли поидемъ на плотѣхъ во омуты, то потонеть насъ много, якоже и первѣе. И нынѣ же, въставше, идѣте в лѣсъ и принесете сыны стерковы, кыйждо свой. Храните же я, дондеже възрастуть. Научите же я перелѣтывати ястрябьскы». И идоша и принесоша сыны стерковы, якоже повелѣ имъ Моисий.
 

И бысть якоже възрастоша стеркове, и заповѣда цьсарь заморити я гладомъ за 7 дний. И створиша людье тако. Бысть же день тритий, и рче к нимъ цьсарь: «Облачитеся во оружья своя и всядите на коня своя и возмете кыйждо стеркъ свой на руку, и поидемъ да приступимъ къ граду на то мѣсто, идеже змиеве суть».
 

И рече цьсарь: «Пущайте стеркы». И пустиша, и летѣша стеркове на змия, и поѣдоша я, и испразниша мѣсто то. И бысть, яко узрѣ цьсарь и людье, яко погыбоша змиеве и испразнися мѣсто, и въструбиша людие трубою и оступиша градъ, и взяша и́. И придоша когождо в домъ свой. И убиша гражанъ во тъ день 1000 и 100 мужь, а внѣшнихъ не убиша ни единого мужа. И узрѣ Валаомъ волхвъ, яко взятъ бысть градъ, всѣдъ на конь с двѣма сынома своима и бѣжа в землю Мадиамьску къ цьсарю Валаку. То ти суть волсви и чародѣи, иже суть писании въ Пармии,[10] иже научаху загубити племя Иаковле от лица земли. (...)
 

Моисий же сѣде на столѣ въ срачинѣхъ, жена же Киканосова бяше за ним. И възбояся Моисий Бога, не приходи к ней, помянувъ, яко закля Аврам Елеазара, раба своего: «Не поимай жены сыну моему от дчери хананѣискъ».[11] Исакъ же заповѣда Иякову, сыну своему, не сватитися съ сыны Хамовы, яко продани суть в работу сынамъ Симовымъ и сынамъ Афетовымъ.[12] И убояся Моисий Бога своего, и не прикоснуся к женѣ Киканосовѣ, и та бо есть отъ сыновъ Хамовъ.
 

Расилнѣ цьсарь Моисий и воевася съ едемляны и примучи я, и одолѣ на войнахъ своихъ Ияковъ, дѣдъ его, с нимъ.
 

Въ лѣто 40-е цьсарства его и Моисий сѣдяше на престолѣ 40 лет, цьсарица же сѣдяше по сторонѣ его. И рче царица к людемъ и к велможамъ: «Се днесь лѣт 40 цьсарствующю Моисиови надъ вами, и ко мнѣ не прикоснуся, богомъ же нашимъ не поклонися. И нынѣ послушайте мене, сынове срачиньстии! От сего дни не буди се цьсарь надъ вами. Сей вы есть Мукарисъ, сынъ мой, и ть да цьсарствуеть надъ вами. Лѣпле есть вамъ слушати сына господина своего, нели мужа страньска». И быша людие вси сварящеся оли и до вечера, и не хотяху отпустити Моисия. И преможе цьсарица. И ураниша заутра и поставиша Мукариса цьсаремъ надъ всими. И убояшася людие прострети рукы на Моисия, яко бояхуся, присягше к нему. И вдаша ему дары великы и отпустиша и́ съ честью.
 

И изиде Моиси оттуду путемъ своимъ. Моисий же бысть 60 и 7 лѣть, егда изиде от срачинъ. От Бога бо бяше створенье то. Пришла бо бяше година, яко уготована от дний первыхъ, извести сыны издраилевы от Егупта. И иде Моисий в Мадиамъ, бояше бо ся въспятитися въ Егупеть.
 

И сѣде на студенци, и выиде 7 дщерий от Рагуила Мадиамьскаго паствить овець отца своего. И придоша ко источнику тому и почерпоша воды напоити овца. И приступиша пастуси мадиамьстии и прогнаша и́. И въставъ Моисий, спасе я́, и напои овца ихъ. И възвратишася ко отцю и повѣдаша, что створи имъ Моисий, и како спасе я́ и напои овца ихъ.
 

И посла Рагуилъ и поя и́ в домъ свой. И ѣде съ нимъ хлѣба, и повѣда ему Моисий, како избѣша изъ Егупта и како цьсарствова въ срачинѣхъ и како отяша у него цьсрство и пустиша и́. И бысть, яко услыша Рагуилъ рѣць его, и рече в сердци своемъ: «Всажю азъ сего в темницю и примилуюся имъ къ срачиномъ. Се бо есть бѣглець». Имше же его и въсадиша в темницю, бѣ же в темници 10 лѣт.
 

Тамо же помилова его Чифора,[13] дщи Рагуилова, и корми его хлѣбомъ и водою. И бысть на конець 10 лѣт, и рече Чифора ко отцю своему: «Мужь еврѣянинъ, егоже всади в темницю, се десятое лѣто и нѣсть взиская его, ни възмолвяшаго о немъ. Да аще тако годно предъ очима твоима, отче мой, да быхомъ послали и видили, живъ ли есть мужь ть или мртвъ». Отець же ея не вѣдаше, оже бяше кормила его. И рече Рагуилъ: «Не видахъ николиже на свѣтѣ, дабы человѣку, лежащю в темницѣ за десять лѣть безъ хлѣба и безъ воды, живу быти». И рече Чифора отцю своему: «Да не слышалъ ли еси, отче мой, яко Богъ великъ есть еврѣйскъ и грозѣнъ и удивляеть чюдеса на всякъ час? Не онъ ли избавилъ Аврама от пещи халдѣистѣй,[14] Исака от меча,[15] Иякова от рукы ангела, колиже боряшеся с нимъ на перевозѣ?[16] Яко Богъ пакы мужю сему много створивъ чюдесъ: избавилъ и́ от руку егупетьску и от меча Фараонова, и пакы и́ можеть избавити». И бысть люба рѣць си во очию Рагуилову. И створи ему, якоже рече дщи его, и посла к темници, что есть створилося о немъ. И узрѣша и́, молящася Богу отець своихъ. И изведоша и́ ис темьници, и остригоша и́, измѣниша ему порты темьничныя, и ѣдъ хлѣбъ съ Рагуиломъ.
 

И приде Моисий въ оградъ Рагуиловъ, иже бяшеть за дворомъ его, и моляшется Богу своему, иже ему створиль чюдеса и избавилъ и́ изъ темници той. Моля же ся, возрѣ очима своима и видѣ, и се палица потчена средѣ ограда. И приступи к палицѣ, и бѣ написано на ней имя Господа Бога Саваофа. И приступивъ, исторже ю, и очютися палица в руку его трестата,[17] еюже суть чинена чюдеса Божия, егда створи небо и землю и вся дѣла ихъ, море и рѣкы и всю рыбу ихъ. Коли изгна Адама изъ ограда райскаго, взя палицю ту с собою в руку. И доиде палица та от Адама до Ноя, Ной же ю дасть Симови и родомъ его, дондеже доиде в руцѣ Авраамовѣ. Авраамъ же ю дасть Исакови, Исакъ же ю дасть Иякову. Ияковъ же егда бѣжа на поле арменьское, палицю же ту взя съ собою. Онъ же ю дасть Иосифови, часть едину излиха братия. И бысть по смерти Иосифовѣ разграбиша егуптянѣ домъ Иосифовъ, и попаде Рагуилъ палицю ту и посади ю въ оградѣ средѣ. И окушахуся вси храбрии, хотяще пояти дщерь его, и не могоша до пришествия Моисѣева, емуже сужена, тьже ю выторъже. И бысть якоже узрѣ ю Рагуилъ в руку Моисиеву и удивися. И вда ему Чифору дщерь свою женѣ.
 

Моисѣй же жил лѣт 70 и 6, коли вышелъ исъ темници, и поя Чифору мадианыню женѣ собѣ. И поиде Чифора в путь женъ дому Иаковля и не менши бысть нчимже от правды Саррины, и Ревецины, и Рахилины, и Лиины.[18]
 

И заченши роди сынъ и нарече имя ему Герсанъ, глаголя, яко пусть быхъ в земли чюжей. Но не обрѣза плоти его по повелѣнью Рагуилову, тьстя своего. И бысть оть конець 3-яго лѣта зача и роди сынъ и нарче имя ему Елезаръ, глаголя, яко «Богь отца моего помощникъ ми бысть, избави мя от меча Фараонова». (...)
 

Въ дни же ты бысть Моисий ходя по пустыни со овцами тестя своего, палица же Божия в руку его. И приде до горы Хоривьскы и видѣ Моисий, якоже грьзнъ купины стоящь, и пламенемъ огня горящи, но не изгараше от пламени купина. Рече же Моисий в собѣ: «Что убо вижю видѣнье се, да минувъ, усмотрю, что убо яко не изгараеть купина огнемъ горящи, почто ли неопалима пребысть?» Дивяся Моисий глаголаше: «Огню естьства вся попалити и снѣдати вься, почто убо купина неопалима пребысть? Огня естьство смотрю, купину же посредѣ огня злачну вижю». Начать же убо Моисий приступати, глаголя: «О чудо изрядно, огнь полящь вижю, купины же сея ни листа уторгьшася вижю! О чюдо се изрядьно, дива достойно». По сем же возва и́ Господь ис купины, глагола: «О Моисий, Моисий!» Съ же рече: «Что есть, Господи?» Рече Господь: «Не приступай сѣмо, но изуий онущю ногу твоею, мѣсто бо, на немже стоиши, земля свята есть».
 

Слыши, яко говѣйнѣша его ствареть Владыка, и съ боязнью повелѣваеть ему послушати глаголемыхъ. Изутья бо онущи житийскихъ печалий отрѣванье являеть, но иже то глаголеть, яко освящение земли будеть, егда сам Владыка, въ плоть оболкъся человѣчьскаго естьства, самъ ногама начнеть ходити на земли.[19]
 

И рече ему Господь: «Азъ есмь Богъ отца твоего, Богъ Аврамовъ, Богъ Исаковъ, Богъ Ияковль». Моисий же отвращаше лице свое и бояше бо ся зрѣти предъ Богъ.
 

Смотри же и сего, оканьный жидовине, какоти купина, приимши огнь, не опалися чресъ естьство! Купина же образъ бѣ Девици: якоже бо онъ неугасимый огнь Божиею силою былья не сожже, тако и Божие слово неистлѣньно схрани ю по рожьствѣ девиицею. Разумѣй же, яко Богу вся възможна суть исполнити, елико хощеть. Тако убо и пречистая наша Госпожа Богородица, приимши во утробѣ Бога, неопалима пребысть, и по рожествѣ же паки пречистаа, девою пребысть. «Идеже бо хощеть Богъ, побѣжается естьства чинъ».[20] Рожий бо ся от нея Господь Богъ вѣру утверди и сверипыя языки укроти и всего мира умири яко человѣческь!
 

И паки рече Господь к Моисиови: «Видихъ бѣду людий моихъ въ Егуптѣ, но шедъ, изведи люди моя, яко измроша вси ищющеи душа твоея. Оставшии же по нихъ, не имуть силы что створити тобѣ». Рече же Моисий Господеви: «Что есмь азъ, Господи, яко мною изводиши люди своя? Но молю ти ся, Господи, избери иного могуща, или даси ми знаменье, да имуть ми вѣру людье твои, яко видѣх тя». И рече Господь к Моисиови: «Поверзи жезлъ твой на землю, иже имаши в руцѣ своей». Моисий же поверже жезлъ, и абие бысть змий великъ ползая. Егоже увидѣвъ, Моисий отскочи. Рече же ему Господь: «Не бойся Моисий, но ими и́ за опашь». Моисий же преклонивъся, ять и́ за опашь, и бысть опять жезлъ.
 

Смотри же и сего, жидовине, како ли бывъ змий и в жезлъ претворися! Не вся ли есть възможна Богу створити, тако убо бысть и в Законѣ нашемъ. Въ лѣта цьсаря Костянтина чюдотворець Спиридонъ и епископ купрьский бысть. Въ единъ убо от дний и види нѣкоего заимодавца, влачаща нѣкоего нища. Сь же старець Спиридонъ видѣвъ змию ползающю, именемъ Христовымъ преложи ю въ гривну злату и вдасть ю заимодавцю. И по сем же паки искупивъся нищий, принесе залогь къ старцю. Спиридонъ же тъ блаженый претворивъ ю змиею, на землю и́ спусти.
 

Рече Моисий къ Господу Богу: «Молю ти ся, Господи, худоглаголивъ есмь азъ, рабъ твой, отнелѣже начахъ глаголати!» Рече же Богъ к Моисиови, глаголя: «Кто дасть уста человѣку? Кто ли створилъ есть глуха или нѣма, или слѣпа видяща? Се азъ, Господь Богъ. Хощю тобою худоглаголивымъ срамити премудрыя егупетьския».
 

Смотри же, жидовине, словьсе его, что рече Господь Богъ Моисиови! То аще створи Господь нѣма и глуха и слѣпа и видяща, то уже вся възможна Богу створити, еже и бысть.
 

Моисий же възвратися в Мадиамъ и глагола во уши тестю своему вся си. Тесть же его Рагуилъ рече ему: «Иди с миромъ».
 

Въста же Моисий, поиде с женою своею и дѣтми. И быша на стану, и сниде Ангелъ Божий и хотѣ убити Моисия, понеже бяше не обрѣзалъ плоти сынома своима и преступилъ законъ, иже заповѣда Богъ Авраму. И ускори Чифора и взя скрижаль каменьну, и обрѣза сыны своя и избави мужа своего от рукы Ангела.
 

И явися Господь Арону и Левгию въ Егуптѣ, ходящю по брегу рѣкы, и рече ему: «Иди противу Моисѣева в пустыню». И иде Аронъ и стрѣте и в пустыни в горѣ Божии и цѣлова и. И въздвиже очи свои, и види жену его и дѣти и рече: «Кто суть си?» И рече Моисий: «Се жена моя и дѣти мои, яже ми есть далъ Богъ въ Мадиамѣ». И бѣ зло въ очию Аронови, и рече: «Пусти жену и дѣтие въ домъ отца ея». И створи Моисий тако. И отиде Семфора и два сына ея в домъ отца ея до годинъ, якоже помяну Богъ люди своя и изведе я изъ Егупта от руку Фараона.
 

И сказа Моисий вся Арону, еже глагола к нему Господь. И придоста въ Егупетъ, и явистася къ сбору сыновъ издраилевъ, и повѣдаста имъ вся рѣци Божия, и възрадовашася людие о словесѣ ихъ.
 

И ураниша заутра и идоша в домъ Фараоновъ, и палицю Божию взяста с собою. И бысть егда придоста ко вратомъ дому цьсарева, и 2 лва стояща, привязана ужи желѣзными, и не можаше ни единъ человѣкъ ни прити, ни изити, развѣ и емуже цьсарь велить прити, и шедше кормилъци утолять львы и приведуть и. Моисий же и Аронъ придоста и въздвигоста палицю на львы и разъдрѣшистася лви. Приде же Моисий и Аронъ в домъ цьсаревъ, и лва внидоста с ними, радующася. Да якоже узьрѣ Фараонъ, удивися велми и ужасеся, бяше бо взоръ ихъ, яко сыновъ Божиихъ.
 

И рече к нима цьсарь: «Что хощета?» И ркоста ему: «Пусти ны в пустыню, да положимъ требу Господеви Богу нашему и послужимъ ему». И убояся Фараонъ велми и рече к нима: «Идета днесь в домъ свой, а утро придета ко мнѣ». И створиста якоже рече има цьсарь. И бысть, якоже отидоста, и посла цьсарь и призва Валаома волхва и сыны его Еноса и Акриса и вся чародѣя егупетьския. И придоша къ цьсарю и повѣда имъ цьсарь, еже глагола Моисий и Аронъ. И рѣша чародѣи к нему: «Но како суть пришли, скажи намъ?» И рече цьсарь: «Толико въздвигоста на ня жезлъ и раздрѣшистася и притекоста к нима, радующася». Отвѣщавъ же Валаомъ и рече: «Се, цьсарю, чародѣеве же суть, якоже и мы, а нынѣ посли по нихъ, да придуть, да икусимъ рѣць ею». И створи цьсарь тако и посла по нихъ. Они же взяста палицю Божию в руцѣ свои и придоста къ цьсареви и глаголаста ему словеса Божия, рекуще: «Отпусти люди издраилевы, да створять требу Господеви Богу своему». И рече има цьсарь: «Но кто вѣру иметь вама, яко еста посолника Божия и по слову его еста пришла? Да что знаменье створите предъ мною, да изъвѣриться рѣць ваю?» И поспѣши Аронъ и поверже палицю свою предъ цьсаремъ и предъ велможами его. И бысть змий великъ ползая. И створиша чародѣи такоже, пометаша жезлы своя, и быша змиеве. Того ради Богъ попусти волхвомъ егупетьскимъ жезлы своя въ змия претваряти, да не ркуть к Фараону, яко волхвъ есть Моисий и волшествомь си творить, но супротивленьемъ супротивльшеся ему и потомъ изнемогоша.
 

Въздвиже бо змий главу свою, иже в Моисиевѣ жезлѣ и пожре вся змия ихъ. И рече Валаомъ волъхвъ: «Уже створилосе еста от дний первыхъ, якоже пожиралъ есть змий друга своего, якоже и рыба морьская пожре дружину свою, а нынѣ сътвори палицю свою опять, якоже и преже была; да аще можеши, палицѣ будуть и наши палицѣ пожертыя, и да увѣдаемъ яко Духъ Божий в тобѣ. Аще ли не можеши, то чародѣй еси, якоже и мы». И простеръ Аронъ руку свою и ять за хвостъ змиевъ, и бысть палица в руцѣ его, и онѣхъ палицѣ якоже и преже.
 

И заповѣда Фараонъ принести грамоты всѣхъ боговъ егупетьскихъ, и чтоша предъ нимъ, и рече: «Се не обрѣтохомъ Бога вашего въ грамотахъ сихъ, ни имени его видѣ». Отвѣщаста же и рекоста к цьсарю: «Аданай Саваофъ есть имя Его». И рече Фараонъ: «Кдѣ есть Аданай, да быхъ видилъ его и глас его слышахъ и пустилъ быхъ издраиля? Не вѣдаю ли Аданая, не пущу издраиля!» И ркоша: «Бога еврѣйскаго имя возвася на нас от дний нашихъ, и нынѣ пусти ны, да идемъ в пустыню и пожремъ жертву Богу нашему. Отнелѣ же сниде издраиль въ Егупеть, оттолѣ не приялъ ничтоже от руку нашею. Аще ли нас не пустиши, вѣдая буди, яко разгнѣвается и избьеть землю егупетьскую моромъ или мечемь».
 

И рче Фараонъ к нимъ: «Скажита ми силу его и храборьство его». И рѣша к нему: «Онъ есть сътворилъ небеса и всю силу ихъ, и землю и все, еже на ней, и море и всю рыбу ихъ. И родилъ есть свѣть и породилъ тму, и пущаеть дъждь и напаяеть землю. И створилъ человѣка, и скоты, и звѣри лѣсныя, и птица небесныя, и рыбы морьския. Тъ же створилъ есть тебе въ ложесьнѣхъ матери твоея. Тъ же вложилъ въ тя духъ животенъ и възрасти тя, и посади тя на престолѣ цьсарства твоего. Тъ же и отиметь душю твою от тебѣ и възвратить тя в землю, от неяже взят еси».
 

И разгнѣвася на нь Фараонъ и рече: «Но кто есть во всѣхъ бозѣхъ людьскихъ, иже можеть створити мнѣ тако? Рука же моя яже ся самъ створихъ». И объярися на ня велми и насилье имъ створити повелѣ. И томляхуть егуптянѣ издраильтянъ. Моисий же возпи ко Господу Богу, глаголя: «Почто преда люди своя, Господи?» И рече Господь к Моисиеви: «Се узриши, что створю Фараону рукою бо крѣпкою, испущю тя и мышцею высокою возведу тя от земля его. Азъ есмь Господь Богъ, явивыйся Аврааму, Исаку, Иякову и въдахъ завѣть мои к нимъ, яко дати имъ землю Хананѣйску, на нейже земли самъ хощю обитати».[21]
 

И въздвиже Богъ гнѣвъ свой на Фараона и на люди его. И удари язвою великою Фараона и егуптяны. Възврати воды ихъ въ кровь и наведе на землю ихъ жабы, и пьюще воду и внидяху въ чрева ихъ, и тамо в нихъ крехтаху. И в горньци же, и въ дъже тѣста ихъ лѣзяху, и в постеля ихъ, и нападоша на перси ихъ вши, възвыше дву лакоть, и на плоти ихъ бяхуть, яко пясти възвыше. И посла на ня Богъ звѣри польския растерзать ихъ, и змия, и скарпия, и мышца, и овады во очи ихъ.
 

И влезяхуть в храмы своя и въ кровы ихъ и замъкняхуся. И тамо внидяше Нилонифъ звѣрь, иже в мори живеть, а у него рукы 10 лакоть мужьскихъ; и взидяше на храмину, и раскрываше и, сягь рукою, отломляше замкы. И Богъ попускаше звѣри злыя на ня, и тамо лазяху, и измори скоты ихъ. И зажеже Богъ плоть ихъ огнем, и быша прыщьеве на нихъ от главы и до ногу, и въсмердѣ все тѣло ихъ. И зби град вино ихъ и все древо егупетьское и не остася ничтоже на нихъ.
 

И посше трава польская, и человѣци, и скоти, иже бяху обрѣтани в ней, измроша гладом.
 

И придоша на ня прузи и сънѣдоша я останкы града, и възрадовашася егуптянѣ, глаголюще: «То есть намъ кормля», и насолиша ихъ множество.
 

И посла Богъ вѣтръ из моря силенъ, и взя пругы и въверже я в море и солоныя, и не оста ни единъ пругь во всеи земли егупетьстий.
 

И посла на ня Господь тму за 7 дний, дондеже не видить мужь брата своего, яко ни рукы своея ко устомъ обратити.
 

Бяху же и еврѣи, иже не послушали Моисия и Арона ркуще: «Не идемъ в пустыню, измремъ гладомъ и моромъ». Изби Богъ в ты три дни темьныя, да быша не видили егуптянѣ, ни възрадовалися, ни рикли: «Якоже есть рана Божия на насъ, такоже и на онѣхъ». И вызмета Богъ тернье из винограда своего. И зя всякъ первенець изъ земля егупетьския от человѣка и до скота, даже и образи первенца ихъ, написани на стѣнахъ, и ти ся разбиваху, а иже бяху древянии, или златии, или сребрени, а ти разливахуся. А иже бяху первенци недавно погребени, вывлачахуть и́ пси и полагахуть и предъ отци и предъ матерьми. И возопиша гласомь великим сынове Хамови.
 

Таче призва Господь Моисия и Арона и рече: «Сеи нощи убьется всякъ первенець в земли егупетьстий, от человѣкъ и до скота, и во всихъ бозѣхъ егупетьскихъ створю отместье, азъ Господь Богъ когождо васъ. Сеи же нощи заколите агнець чисть непороченъ и омажете прагы кровью его, и да будеть кровь въ знаменье в храмехъ вашихъ, в нихже вы будеть. И узрѣвъ, покрыю вы, и не будеть васъ погибнути ни единому». Створиша же людье жидовьстии, елико заповѣда имъ Моисий от Господа.
 

Вижь же, жидовине, како кровию пражнею знаменье обрѣтосте, кровь бо агнѣца непорочна образъ бысть крови Господа нашего Исуса Христа, еже речется Святая Святыхъ, почивающи на сердци святыхъ мужь и женъ, въ единици троицьствуя. Тогда же помазанье прагь, нынѣ же намъ кровь Христова; помазанье прагь же есть уста наша: тогда же и окропленье обою подбою, нынѣ же окропленье душѣ и тѣлу святымъ крещеньемъ.
 

Тои нощи уби вся первенца егупетьския, понеже издраилю наречен бысть первенець и многы казни и томленья от егуптянъ прияше, тѣмь и за первенца Издраиля первенци егупетьстии избьени быша, от человѣкъ и до скота.
 

И не бысть мѣста, идеже не возпиша, развѣ и въ сынохъ издраилевыхъ. И возпиша же народи къ царю, глаголюще: «Отпусти, царю, отпусти сыны издраилевы. Аще ли ни, да умремъ вси ихъ ради». Царь же убоявъся и посла к Моисию и Арону, глаголя: «Аще хощете положити требу Господу Богу своему, да отидете вси». Тогда же отидоша вси съ сребромъ и златомъ и с ризами, когождо испросивъ подруга своего. И тако, тщи егупьтяны оставльше, отидоша, понеже убо людье издраильсти живущеи въ Егуптѣ томимы, грады ихъ зижюще и храмы, а мьзды не емлюще. Того ради мьзду труда ихъ повелѣ взяти имъ Господь Богъ. И выпровадиша рабы Божия съ добыткомъ и с дары многими, яко завѣть Божий бѣ ко Авраму, дѣду ихъ.
 

И въставъ Моисий начать сочити, кто повѣда Иякову Иосифа жива въ Егуптѣ, и о костѣхъ Иосифлѣхъ, како я изъобрѣсти. Клятвою бо заклалъ бяше Иосифъ, глаголя: «Присѣщеньемь, имже присѣтить вы Господь Богъ, да изнесете съ собою кости моя».[22] Како же суть обрѣтены въ Егуптѣ за 400 лѣт кости[23] Иосифа? Повѣда Юда дщери Ияковли, она же возпи ко отцю и рече: «Отче, Иосифъ живъ есть!» Он же възложи руку на главу еи и рече: «Жива буди ты вѣкъ». И так была есть жива 400 лѣть. Та же повѣда Моисиови, идѣ суть кости Иосифовы. Есть рѣка въ Егуптѣ, именемъ Воилдай. Ту суть погружены кости Иосифовы въ оловянѣ рацѣ. Исперва бо егуптянѣ бояхуся исхода издраилева, мнящимъ имъ яко тѣмь держить сыны издраилевы, понеже оковавше раку Иосифлю оловомъ, въвергоша ю отай в рѣку, рекуще: «Аще не изнесуть костий Иосифовыхъ с собою, не изидуть сынове издраилеви изъ Егупта».
 

Егда же рече Господь Моисиови: «Изведи люди моя изъ Егупта со всимъ имѣньемъ ихъ», и створи ему Богъ 7 нощий въ едину нощь. И нача Моисий въпрашати, ходя, костии Иосифовыхъ съ свѣщами. И стрѣте и Марья и рече ему: «В рѣцѣ суть костии Иосифови, въ Воилдаи».[24] И Моисий же вземъ свѣща и поимъ съ собою 30 мужь, и вшедъ на рѣку и рече: «Возмися, Воилдаи, и кости Иосифовы». И не бысть явленья. И паки второе рече, и не бысть явленья. Третье еже написавъ хартию рече Воилдаю: «Возмися и положи на водѣ». И въступи рака Иосифова. Моисий же радъ бысть и взять раку, хартия же не взя. Но приступи единъ ихъ жестосердъ жидовинъ и взять ю. И многы главы възяша с собою отець своихъ.
 

И мнози иноплеменьници поидоша с ними за 3 дни. И бысть по трехъ днехъ ркоша к Моисиови и ко Арону: «Се уже 3 дни ходили есте, а заутра възвратитеся въ Егупеть, якоже есте рекли». Они же, отвѣщавше, ркоша к нимъ: «Повелѣлъ ны Господь, да не възвратимся опять въ Егупеть, но идемъ в землю, яже точить млеко и мед».[25] Они же почаша ся бити с ними и избиша у нихъ много. И рану велику даша имъ. Друзии же от нихъ убѣжаша и повѣдаша Фараону, еже створи издраиль. И рече Фараонъ всимь старѣйшинамъ егупетьскимъ и всему народу: «Се видите яко прельстишася сынове издраилеви, отбѣжаша от нас». И рѣша убо державы егупетьския: «Что створимъ? Да отпустихомъ сыны издраилевы, нынѣ уже не работають намъ». И рече Фараонъ: «Поидемъ въслѣдъ ихъ, яко обишла есть тамо пустыни, яко узрять насъ въслѣдъ себе, и тако ужасьни возъвратятся». И погна Фараонъ въслѣдъ ихъ, поимя вся люди своя, поять же 600 колесниць избраныхъ, на нихъже бѣша воини по 3 стояще вооружени всюду. И постиже я противу Епавлии межю Магласомъ прямо в Сефомору, есть же мѣсто то в наричаемии Козматии.
 

И озрѣвшеся сынове издраилеви, видиша, яко женуть Егуптянѣ въслѣдъ ихъ, и возпиша людье к Моисию, глаголюще: «Зане бы намъ гробъ въ Егупьтѣ изведе ны на мѣсто се, в пустыню сию!»
 

Моисий же рече к нимъ: «Господь Богъ бореть по насъ, вы же умолчите!» И удиви Господь Богъ чюдеса своя. И простре же Моисий руку свою на море и удари жезломъ в Чермьное море, якоже рече ему Господь, и раступися море на 12 пути, и поиде когождо с родомъ своимъ, и проидоша по суху посредѣ моря.
 

Тогда убо браконеискусьныя невѣсты образъ сдѣяся чюдесы. Тогда убо Моисий раздѣлитель водѣ бысть. Сдѣ же архистратигь Гаврилъ служитель чюдеси бысть дивнаго Твоего Рождества Творца.
 

Тогда глубину пѣшь шествова не мокрьной Издраиль, нынѣ же Христа роди бе-сѣмене Дева. Море по пришествии издраилеви пребысть непроходно, тако и непорочная Дѣва по рождествѣ Емануиловѣ пребысть нерастьлѣньна. Сый бо и преже Сый, явлийся за человѣколюбье, и облаку сущю то и в покровъ его.[26]
 

Фараонъ же погна въслѣдъ ихъ, и яко бысть посредѣ моря съ вои своими на колесницахъ и на конехъ, и истопоша вси егуптянѣ. И удари Моисий жезломъ в море, и покры я вода сюду и сюду, и ни единъ от нихъ не избысть. И море имъ гробъ бысть. Фараона же избави Богъ от потопа и веде и́ ангелъ Божий и въ градъ Ниневии, и бысть тамо царемъ 9 лѣть.[27] (...)
 

Якоже бо и змия, егда состарѣется и ослѣпѣста очи еи и алчеть 40 дний и 40 нощий, дондеже ослабѣеть еи сила телеси, и тогда ябье совлечеть съ себе ветшаную кожю и будеть обновивъши ся, тако же и ты, жидовине, несмысленый, бессловесный, яко змий, пророчьства почитаеши, Бытью время вѣдаеши, обнови свое тѣло и прозри своима очима, сверзи ветшаную одежю, еже есть невѣрьство, и обновися святымъ крещеньемъ и притечи ко Христу и буди единогласникъ с нами. Въспомяни же и тогда сущюю Мариамь, сестру Моисиову и Арону, и како видящи чюдо, славяще Бога, собравъши ликъ женъ. Сама же взя бубенъ, а инѣмъ женамъ повелѣ двѣ мѣдянѣи плесньци взяти, инѣмъ же руками плескати, сама же, наполнивъшися Святаго Духа, начать въспѣвати сице Господа, глаголющи. (...)
 

Слышалъ ли еси, жидовине, преславнаго чюдеси, како ти сынове издраилеви тогда сущии проидоша посуху посредѣ моря?
 

Слышалъ ли еси, жидовине, жесточающа Фараона противу Богу? Вы же по всему уподобистеся Фараону, видяще вся знаменья Божественая, бываема от Христа Сына Божия, ожесточистеся сердцемь, яко и Фараонь невѣрьствомь, на конець глубини морьстии преданъ бысть.
 

Смотри же, жидовине оканьне, яко ничимже еси лучши Фараона, но якоже онъ за безумье погибе, тако и вы без ума погибосте. (...)
 

По сем же вьздвигоша сынове издраилеви от моря Чермнаго в пустыню нарицаемую Сурь и идоша по пустыни 3 дни и 3 нощи, и не можаху пити воды, горка бо бѣ зѣло, и прозваша имя мѣсту тому «горесть».[28] И възропташа людье на Моисия, глаголюще: «Что пьемъ? Се уже хощемъ измрети мы и скоти наши от воды сея, въ Егуптѣ бѣахуть ны воды сладкы, а в сей пустыни пастися хотять телеса наша и изгорѣвше жажею водною. Нынѣ же покажи намъ воду, да пьемъ!» И велми зазлѣша людие Моисию.
 

Возпи же Моисий къ Богу о людехъ тѣхъ, и приде к нему Ангелъ Господень, 3 древа держа в руку своею: певгь,[29] кедръ, купарисъ. И рече Ангелъ Господень к Моисиови: «Си древа сплети аки пленицю во образъ Святыя Троица и всади я в воду Мерьрьскю, да тѣмь осладиши воды Мерьския. Се древо будеть въ древо велико, се древо въ 4 краи Вселеныя разидется. Се древо Съпасение миру, симъ древомъ перваго врага лесть побѣжена будеть». И прочая хотящихъ быти сказа Ангелъ Моисию, по сем же отиде от него.
 

И створи Моисий тако, якоже повелѣ ему Ангелъ Господень. И сплете древо и всади ё во исходище воды при брезѣ. И рече Моисий: «Се древо жизнь будеть всему миру, се древо в велику честь приложится. По лѣтехъ посѣкуть ё. Тогда будеть изволение прити Вышнему. Но по времени, егда изволить плотью явитися всему миру и освящая женьска естьства преступленье, и на се древо руками безаконьныхъ свѣть и истиньныи вознесется. И узрите животь нашь прямо очима вашима. Безаконьнии же ти скоро в пагубѣ обрящются, и възнесному на древо весь миръ поклонится. Якоже се древо ослажаеть воду, тако и распятаго кровь освятить древо се. Якоже бо древо Меры горькия воды ослади, тако и кресть Христовъ горька языцьская невѣрьства ослади. Нынѣ же вы премолкните, ропщющи на мя, симъ древомь вода осладися, вы же убо, приступльше, почерпѣте и напаяитеся и скоты ваша». И во ть час осладишася воды в Меррѣ, и начаша пити вси людие и скоти.
 

Слышалъ ли еси, жидовине, Фараонова супружнице оканьный, како ти прообразовася Господь в Троици сплетеньемъ древа разнолично? Како ли ти прорече Моисий и воплощение Вышняго, и о распятьи на древѣ, и о мирьстѣмъ спасении?
 

Отьтолѣ же поять Моисий сыны издраилевы и приведе я въ Елимъ, и ту бѣяху 12 источника воды и 9 вѣтви фуника. Сия источьникъ прообразова Господь 12 апостола верховная, иже предътекоша, яко рѣкы въ весь миръ. Яко источници убо точать струя и аще и тмами народъ черпахут, но не худѣвають, тако и апостоли Господни въ кыйждо языкъ внидоша, тѣхъ языкомъ глаголаша величья Божия. Рече бо Господь Богъ к нимъ: «Се азъ посылаю вы яко овца посредѣ волкъ, вы же не печетеся, како или что гдѣ възглаголете. Духъ бо Святый и научить вы в ть час, еже подобаеть глаголати».
 

9 вѣтвий фуника прообразовася 9 апостолъ ученикъ ихъ, якоже бо фуникъ ть възрастенья сладокъ вкусъ подаваеть, тако и апостоли сладкая ученья своя ино язычникомъ истачаху, яже и къ вѣрѣ бо разумнѣ и приведоша своими учении. (...)
 

О смерти Моисея

 

По семъ взиде Моисий от Фавора моавля на гору на верхъ Фазга, еже есть прямо Ерихону, и показа ему Господь всю землю Галажю до Дана, и всю землю Ефрѣмлю, и всю землю Манасиину, и всю землю Июдину до моря послѣдняго, и пустыню, и окрѣстная села Ерихона града. И рече Господь к Моисиови: «Си земля, еюже кляхъся отчемъ вашимъ Авраму и Исаку и Иякову, глаголя: “Племени вашему дамъ ю”. И показахъ ю очима твоима, а тамо же да не внидеши».
 

И скончася Моисий рабъ Господень в земли Моавли, близъ дому Фогорова.
 

Въ скончаньи же его бысть ту архистратигь Михаилъ и началникъ силы Господня. И се и Дьяволъ бестудьный злокозньный обрѣтеся ту. И прящется о Моисиинѣ телеси, яко сътворшю ему, рече, убийство егуптянина, и ина нѣкая льстяшеть на нь, облыгая, рѣци. К немуже отвѣщавъ архистратигь Михаилъ рече: «Запрещаеть ти Господь вселукавый Дьяволе». Не смѣ же убо архистратигь Михаилъ силы Господня суда хульнаго навести на нь, но проповѣдая величьство Божества, рече: «Запрещаеть ти Господь, вселукавый Дьяволе»,[31] и обличая его суровое бестудьство, имже самъ за гордость сверженъ бысть, того ради именемъ Господнимъ архистратигь запрещаеть ему проповѣдати величьство Божества.
 

И абье ищезнул льстець. О семъ бо послушьствова и апостолъ Июда въ I-мь посланьи.[32] Тѣмже и не вѣдаша сынове издраилеви о телеси его, даже и до сего дни.
 

Моисий же бысть лѣть 120, егда скончася, и плакашася его вси сынове издраилеви 30 дний въ Фаворѣ моавли, у Иордана, близь Иерихона.
 