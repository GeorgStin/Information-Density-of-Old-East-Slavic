СЛОВО ИОАННА БОГОСЛОВА О ПОКОИ СВЯТЫА ВЛАДЫЧИЦА НАША БОГОРОДИЦА И ПРИСНОДѢВЫА МАРИА
 

Благослови, отче.
 

Святей и преславнѣй Богородици и приснодѣвѣй Марии по обычаю на святый гробь Господа нашего восходящи кадить и покланяющи святѣи колѣни, моляще рождешагося из нея Христа Бога нашего дабы к нему шла. Видящи же ю иудеи ходящу на святый гробь, припадоша къ архиерѣом, глаголюще, яко на всякь день Мариа ходить на гробище. Призвавше же архиерѣи стража, еже бѣху учинили, да быша не дали никомуже молитися на святѣмь гробѣ, вопрашаху о нѣй, аще воистину си тако есть? Стражие же отвѣщавше, рекоша, яко ничесоже такова видѣхомь, Богу не оставльшу ихь честнаго прихожения ея видѣти. Во единъ же от дней, пятку сущу, прииде на гробь по обычаю святаа Мариа Богородица, и молитву ей творящи, архангелъ Гавриилъ, съшедь к ней, рече: «Радуйся, рожшиа Христа Бога нашего! Молитва твоа, вшедши на небо, приата бысть. Ты нынѣ по прошению твоему оставльши миръ сей, на небеса къ твоему сыну на животъ истинный непремѣняемый отходиши».
 

Слышавши же си от архангела, возвратися въспять въ Вифлеом,[1] имущи съ собою вкупѣ три дѣвы, яже ей служаху, рече къ дѣвамь: «Принесѣте ми кадилницу, да ся помолю». И принесоша по заповѣданному им, и помолися, рекши: «Господи мой, Иисус Христе, изволивый из мене родитися великиа ради благости твоеа! Услыши глась мой и посли мнѣ апостола Иоанна, да видѣвши его, начну веселитися. И посли же мнѣ святыя апостолы твоа, и иже суть к тебѣ уже отошли и яже суть нынѣ на семь свѣтѣ, на нейже есть кождо странѣ святымь твоимь повелѣнием, да сиа видѣвши, благословлю многое и хвалное имя твое. Надѣю бо ся, яко послушати мене имаши, рабы твоеа, о коемждо прошении».
 

И молящися ей, приидох азъ Иоаннъ, Духу Святому восхыщшу мя на облацѣ от Ефеса[2] и поставльшу мя на мѣстѣ, идеже лежаше мати Господня. Внидох же к ней и прославль рожьшагося из неа, рѣх: «Радуйся, мати Господня, рождьшиа Христа Бога нашего, веселися, яко с великою славою отходиши житиа сего». И прослави святаа Мариа Бога, зане приидохь азъ, Иоан, к ней, помянувь глас Господень, рекший: «Се мати твоа, и се сынъ твой».[3] И три дѣвы приидоша и поклониша ми ся. И глагола ми Богородица: «Сътвори молитву и възложи кадило». И помолися, тако рекь: «Господи Иисус Христе, сътворивый чюдеса, и нынѣ створи чудеса прѣд рожешею тя. И изыдеть мати твоа от житиа сего, и устрашатся распеншии тя и не вѣровавше в тя». И яко створих молитву, глагола ми святаа Богородица: «Принеси ми кадилницу». И, приемши кадило, рече: «Господи, съврьши о мнѣ, елико ми же ся обѣщалъ преже, даже не взыде на небеса, и яко, егда отхожу от мира сего, приидеши ты и множество ангелъ твоихь съ славою многою къ мнѣ». И глаголахь кь ней азъ, Иоаннъ: «Грядет Господь нашь Иисус Христос Богъ нашь, и узриши и́, якоже ти ся есть обѣщалъ». И отвѣщавши, святаа Мариа рече ми: «Иудеи суть кляли, да егда умру, съжгуть тѣло мое». И, отвѣщавь, рѣхь ей: «Не имать видѣти истлѣниа преподобное и честное тѣло твое». И, отвѣщавши, святаа Мариа рече ко мнѣ: «Принеси кадилницу и вложи кадило, и створи молитву». И бысть глас съ небеси, глаголя: «Аминь». И слышах азъ, Иоаннъ, глас, и рече ми Святый Духъ: «Иоанне, слышиши ли глас, реченьный на небеси?» И егда окончахь молитву, отвѣщавь, рѣхь: «Ей, Господи, слышах и́». И рече ми: «Глас сей, иже слыша, сказает пришествие братиа твоеа апостолъ будущее и святыхь Силъ, яко днесь приидуть к вамь».
 

Азъ же, Иоаннъ, о семь моляхся. И святый Духъ рече къ апостоломь: «Вси вкупѣ, на облакы всѣдше, от конець вселенныа съберитеся въ святѣмь Вифлеемѣ. Ты Симоне-Петре из Рима, Павелъ от Тивериана, Фома от Индия внутрьнѣйшаа, Иаковь от Иерусалима».[4] Андрѣа, братъ Петровь, Филиппъ, Лука и Симонъ Кананей, почившеи, въсташа изъ гробь Святымь Духъмь, к нимже и рече: «Уже не мните, яко въскрешение есть нынѣ, но сего ради въстасте из гробь, да идете на цѣлование и честь и чюдо матере Господня и Бога Спаса нашего, яко приближися день въсхождениа еа на небеса». Марко же сый и еще такожде, и той из Александриа прииде с прочими апостолы, якоже рѣхом — от коаждо страны кождо. Петръ же взятъ бысть на облацѣ и ста межу небом и землею, Святымь Духомь подпираемъ и подобно святымь апостолом. И тѣмь, восхыщеномь на облацѣхь, обрѣтохомся с Петром. И тако, Святымь Духомь съвокуплени, вси приидохомь къ матери Бога нашего и, поклоншеся, рѣхом: «Не бойся, ни скорби! Господь Богъ, рождеися ис тебе, изводить тя из мира сего съ славою». И возрадовавшися о Бозѣ, Спасѣ нашемь, возведься и сѣде на одрѣ и глагола к нам: «Нынѣ вѣру яхъ, яко приидеть Господь нашь с небеси, и вижду и́, и такося изрѣшу от житиа сего, якоже видѣхь вы пришедша. И хощу, да ми повѣсте, како разумевше отрѣшение мое от телесе сего, приидосте ко мнѣ и от коих странь и колицѣмь приидосте сѣмо, зане тако ускористе на мое посѣщение, — не утаи бо мене Господь нашь Иисус Христос и Богъ всѣхь».
 

Отвѣщавь же, Петръ рече къ апостоломь: «Кождо, к немуже Святый Духь возвѣсти и заповѣда намь, извѣстите матери Господа нашего». Отвѣщавь же азъ, Иоаннъ, и рѣх: «Азь, егда вхождахь въ святый олтарь службу сътворити въ Ефесѣ, Духъ Святый глагола ми, яко приближися время преставлениа матери Господа Бога твоего. “Ходи в Вифлеомь на цѣлование ея”. И облакь свѣтелъ восхити мя и въ дверех, идеже лежиши, постави мя». Петръ рече: «Азъ в Римѣ живый, къ утреници слышахь глась Святымь Духомь глаголющь къ мнѣ: “Мати Господа твоего, оставляющи миръ сь, на небеса преставлением течение творить. Ходи в Вифлеомь на цѣлование еа”. И се облакь свѣтелъ восхыти мя. И видѣхь и прочая апостолы на облацѣх грядущая ко мнѣ. И глас глаголя къ мьнѣ: “Вси идѣте в Вифлеомь”». Отвѣщавь, Павелъ рече: «И азь въ градѣ, отстоящимь от Рима немалѣмь растояниемь, живы, въ странѣ, нарицаемѣ Тиверианъ, слышахь Святый Духъ, гласомь глаголющь ко мнѣ: “Мати Господа твоего, оставляющи миръ сей, на небеса преставлениемь течение творить. Поиди въ Вифлеом на цѣлование еа”. И се облакь свѣтель восхыти мя и постави мя, идѣже и вы». Отвѣщав же и Фома и рече: «И азь Индийскую страну прошедь, проповѣдаа Христовою благодатию и утвержаа сына сестры царѣ, именем Давдань, мною хотяше знаменатися в полатѣ.[5] И внезапу Духь Святый глагола ко мнѣ: “И ты, Фома, иди въ Вифлеем на цѣлование матери Господа твоего, яко преставление на небеса творить”. И облакь свѣтелъ восхыти мя и постави мя при вас». Отвѣщавь же и Марко, рече: «И азь по закону третиаа годины во Александрѣйстемь градѣ молитву творяхь, егда мя Святый Духь возхыти и приведе мя к вамъ». Отвѣщав же, Иаковь рече: «Мнѣ въ Иерусалимѣ сущу, Святый Духь повелѣ ми, глаголя: “Буди въ Вифлеемѣ, яко мати Господа твоего творить преставление”. И се облакь восхыти мя и постави мя прѣд вами». Отвѣщав же и Матфей рече: «Азъ прославих и прославлю Бога, яко сущу ми в мори влающуся и възмущьшимъся влънам, и внезапу облакь свѣтел осѣни и волнение мутное на тихость преврати, мене же, восхыщь, постави прѣд вами».
 

И отвѣщавьше же такожде и отшедше и преже повѣдаша, како приидоша. И Варфоломий рече: «Азъ въ Фиваидѣ[6] бѣхь, проповѣдаа слово. И се Святый Духь глагола къ мнѣ: “Мати Господа вашего преставление творить, иди убо на цѣлование въ Вифлеемь”. И се облакь свѣтелъ восхыти мя и приведе мя здѣ к вамь».
 

Си все повѣдаша святии апостоли, како приидоша къ Богородици и которою силою. И, воздѣвши руцѣ на небо, помолися, глаголющи: «Кланяюся и хвалю и славлю многохвалное имя твое, Господи, яко призрѣлъ еси на смѣрение рабы твоеа и сътворилъ ми еси великоты, силне, и се блажать мя вси роди».[7] И по молитвѣ рече апостоломъ: «Вложите кадило и створите молитву». И молшимся имь, громь бысть съ небесе, и прииде глас страшенъ, яко колесниц многих, и се множество вой ангельскыхъ. И глась, яко сына человѣча, слышанъ бысть, и серафимы окрестъ храмины стоаху, идеже возлежаше святаа и пренепорочнаа Божиа мати, приснодѣваа, яко вси сущии въ Вифлеемѣ видящи вся чюдеса, вшедше въ Иерусалимъ, возвѣстиша бывшаа. Бысть же, грому бывшу, вънезаапу явися солнце и луна окрестъ дому, и съборъ прьвѣнець святых бысть. И сташа в честь и славу святыя. Видѣша вси знамениа многаа бываема: слѣпыа прозирающа, глухыа слышати, прокаженыа очищающася и бѣсныя исцѣлевающа, и всякь, иже бѣше в недузи и язи, прикасающися внѣюду стѣнахь храмины, с вѣрою въпиаху: «Святаа Марие, рождшия Христа Бога нашего, помилуй ны!». И абие исцѣлеваху. Многь жь народ от Иерусалима и от когождо отечьствиа молитвы ради пришедше и слышавше бываемаа въ Вифлеемѣ материю Господнею знамениа, приидоша на мѣсто, различьными недугы одрьжимы, просяще исцѣлениа и улучаху. Бысть же радость велика и неизглаголанна в той день от множества исцѣлѣвших и прозрѣвшихь и славящихь Бога нашего и матерь его. Весь же Иерусалимь от Вифлеема хвалами и пѣснми духовными веселящеся, и пришедше возвращахуся.
 

Иереи же иудейстѣи, вкупѣ съ людми своими, удивишася о бываемых и завистию тяжкою низъпадше, и пакы суетною мыслью съвѣтъ сътворше, мышляху послати на святую Богородицю и на святыа апостолы въ Вифлеемь воины. И множество иудей, събравшеся, устремление творяху на Вифлеомь и яко от поприща единого узрѣша видѣние страшное, и от страха съпеншимся ногамь ихь, въспять возвратишася к роду своему. И все страшное видѣние повѣдаша архиерѣем. Они же, паче раждьгшися яростию, идоша къ игемону, вопиюще и глаголюще: «Погыбе языкь иудейский от жены сеа! Отжени ю от Вифлеема и от епархиа Иерусалимьскыа!» Игѣмонъ же ужасъся, яко слыша чюдеса, рече к нимь: «Азь ни от Вифлеема изгоню еа, ни от иного мѣста». Иудеи же, паче вопиюще, и спасением кесаря Тивериа[8] заклинаху и, дабы апостолы изьгналъ от Вифлеема: «Аще ли сего не сътвориши, навадимь на тя кесарю Тиверию». Принуждень же, посла тысущника во Вифлеемь на апостолы. Святый же Духь къ апостоломь и къ матери Господни рече: «Се игѣмонъ послалъ есть тысущника на тя, иудеемь въставшимь на вы. Ишедши убо изъ Вифлеема, не убоитеся, се бо на облацѣ провожу вы въ Иерусалимь, сила бо Отца и Сына съ мною и с вами есть». Воставши же, апостоли изыдоша из дому, носяще одръ Владычицы Богородицы, и устремление сътвориша во Иерусалимь. И абие, яко рече Святый Духъ, на облацѣ восхищени, обрѣтохомся во Иерусалимѣ, в дому Госпожинѣ. И, ставше, пять дней молитву творихомъ, не почивающе.
 

Егдаже доиде тысущникь в Вифлеемь и не обрѣте ту матери Господни, ни апостолы, дрьжаша вифлеемляны, глаголя к нимь: «Не вы ли внидосте къ игемону, глаголюще къ нерѣемь бывшаа знамениа и чудеса, яко пришли суть апостоли от всѣх стран? То где суть? Приидѣте, внидѣте къ игѣмону во Иерусалимь». Не вѣдяше бо тысущникы, яко апостоли и мати Господня шли суть во Иерусалимь. Поимь же убо тысущьникь вифлеемляны, вниде ко игемону, глаголя, яко: «Ни единого не обрѣтохомь». По пяти же дний увѣдѣвь же игемонъ и вси граждани и иереи, яко въ своемь дому есть во Иерусалимѣ мати Господня и со апостолы. Быша же пакы ту знамениа и чюдеса, множество женъ и мужей возопиша: «Святаа дѣво, рожешиа Христа Бога нашего, не забуди рода человѣчьскаго!» Сим же бывающим, наипаче движущеся людие иудейстии со иереи и, вземши дрова и огнь, наидоша, пожещи хотяще домъ, идеже бѣ мати Господня со апостолы. Игемонъ же стояше, зря, издалеча позоры дѣа. Егда доидоша дверий дому святыя Богородица мужие иудейстии, и се внезаапу сила огняна, изшедши изъвнутрь ангеломь, попали множество много людей иудейскыхъ. И бысть во всемь гради страхь великь. Вси, иже вѣроваху, славляху Христа Бога, рождьшагося от неа. Егда же видѣ игемонъ бывшее, възопи пред всѣми людми, глаголя: «Воистину сынъ Божий есть, рожеися от дѣвы, егоже вы прогнати мнѣсте, знамениа бо сии истиннаго Бога суть». Бысть же раздѣление между иудеи, и мнози во имя Бога нашего Иисуса Христа вѣроваша и бывшихь знаменихь.
 

Потом же яко быша вся чюдеса святою и славною материю Господа нашего, сущимь намь с нею, апостоломь, въ Иерусалимѣ, рече Святый Духь: «Вѣсте ли, яко в недѣлю благовѣщение приатъ Мариа дѣваа от ангела Гавриила, и в недѣлю родися Спась въ Вифлеемѣ, и в недѣлю чада иерусалимьскаа с ваиемь изыдоша противу Иисусови во срѣтение его, глаголюще: «Осанна въ вышнихь! Благословенъ, грядый во имя Господне!». И в недѣлю въскресе изь мертвыхь, и в недѣлю имать приидти судити живымь и мертвымь, и в недѣлю имать приити сь небесь въ славѣ и чести преставления ради святыа дѣвы, рожшиа его».
 

И в ту недѣлю глагола мати Господня къ апостоломь: «Возложите кадило, яко Господь грядеть съ вои ангельскыми». И се Господь прииде к нимь, сѣдя на престолѣ херувимьстѣмь.[9] И всѣмь молитву творящимь, явися бесчислено множьство ангелъ с нимь, свѣтло знамение предходя на святую дѣву пришествиемь единороднаго сына ея. И возгласи к матери, рече ей Господь: «Марие!» Она же отвѣща: «Се азъ, Господи!» И рече ей Господь: «Не скорби, но да веселится сердце твое и радуется: обрѣла бо еси благодать; виждь славу мою, юже имамь со Отцемь моим». И, возрѣвши, святаа Мариа, Божиа мати, видѣ славу на немь, еяже уста человѣча не могуть исповѣдати, ни разумѣти. Господь же рече к ней: «Се нынѣ тѣло твое преложено будеть на рай, а святая твоа душа на небеса, в скровища Отча, въ свѣтлость, идеже миръ и веселие». Отвѣщавши же святаа, рече к нему: «Наложи десницу твою и благослови мя». И простеръ Господь честную десницю свою, благослови ю, та же, дрьжащи, лобызаше честьную десницу, глаголющи: «Кланяюся десници сей, сътворившей небо и землю! Молю многохвалное имя твое, Христе Боже, царю всѣхь вѣкь, единородный Сынъ Отчь, приими рабу твою, изволивый родитися от мене, смѣренныа, спасениа ради рода человѣча за неизреченное твое человѣколюбие. Всякому же человѣку, призывающу или нарицающу имя рабы твоеа, подай же ему помощь твою». Си же ей глаголющи, приступльши апостоли къ ногамь еа и, поклоншься, рѣхом: «Мати Господня, остави всему миру благословение, яко отходиши от него! Благословила бо еси его и въскресила погыбша, рождьши свѣтъ всему миру». Помолши же ся, мати Господня рече въ молитвѣ сице: «Боже, иже еси съ небесе послалъ благостию единороднаго твоего Сына вселитися въ смѣренное мое тѣло и родитися от менѣ, помилуй весь миръ твой и всяку душу, нарицающу имя твое, святое и благое, да прославлена будеть рождешиа». И пакы, помолшися, рече: «Христе, царю небесный и Сыне Бога живаго! Приими всякого человѣка, призывающаго имя твое святое и благое, да прославлена будеть рождешия тя». И паки, помольшися, рече: «Иже вся можеши на небеси и на земли, и се моление приими: молю имя твое святое на всяко время и мѣсто, идеже бываеть память имени моего, святи мѣсто то и прослави прославляющаа тя моим именем, приемля таковыа на всяко приношение и всяку молитву и обѣтъ». Сице же молящися ей, Господь к ней рече: «Веселися, и да радуется сердце твое: всяка бо благодать и всякь даръ данъ ти бысть Отцемь небеснымь и мною и Святым Духомь. И всякаа душа, иже тя призываеть, не имать постыдѣтися, но да обрящеть милость, и утѣху, и заступление, и дрьзновение в нынѣшний вѣкь и в будущий пред Отцемь моимь небеснымь». Обращь же ся Господь к Петрови, рече: «Приспѣ время, начни пѣние!» Петру же наченшу пѣние, вся силы небесныа отпѣша: «Аллилуя». И тогда лице матери Господни просвѣтися паче свѣта, и, возведшися, своею рукою благослови каждого апостола, и воздахом Господу Богу славу.
 

Простер же руцѣ свои, приятъ святую и непорочьную еа душу. Во исхожение святыа ея душа исполнися вони благыа и неизреченна свѣта мѣсто то. И се глас съ небесе глаголя: «Блажена ты еси в женах!» И, текше, Петръ и Павелъ и прочии апостоли облобызахом честнѣи еа нозѣ, да ся быхом освятили. И мы сами оба-на-десяте честное же и святое тѣло, на одрѣ възложше, понесохом. И несущим намь, еврѣинъ единъ, именем Иофониа, крѣпокь телесемь, устремлься, начатъ сметати на землю одръ, апостоломь носящимь. И се ангелъ Господень невидимою силою мечемь огненымь от плещу его отсѣче обѣ руце и по аеру при одрѣ сотвори висѣти. И сему чюдеси бывшу, възпиша вси обрѣтшеися ту людие иудейстѣи, видѣвше, яко «поистинѣ истиненъ Богъ есть, рожеися ис тебе, Богородице и приснодѣво Марие!». И той же самъ Иофониа, Петру повелѣвшу ему, да ся явять чюдеса Божиа, и вставше, въслѣдь одра вопиаше, глаголя: «Святаа Марие, рождешиа Христа, помилуй мя!» Обращь же ся, Петръ рече к нему: «Во имя рождьшася от неа прилѣпитася руцѣ, отятѣи от тебе!» И абие словом Петровѣмь, руцѣ от одра Госпожина висящии отшедши, прилѣпистася Офонии на мѣстѣ своемь. И вѣру ятъ и прослави Христа Бога, рождьшагося из неа, емуже слава и дрьжава съ Отцемь и Святымь Духом и нынѣ, и присно, и в вѣки вѣкомь. Аминь.