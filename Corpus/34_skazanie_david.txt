СЛОВО О ДАВИДѢ, ЦАРИ И ПРОРОЦѢ ГОСПОДНИ, КАКО РОДИСЯ И КАКО ВЪЦАРИСЯ
 

Бѣше Иесей[1] мужъ силенъ и крѣпокъ зѣло, въ сердци своемъ Бога дръжаше и Богу служааше зѣло. И съ женоя своея Езавелю[2] имѣху 8 сыновъ[3] своих. И съвѣтоваста между собою, еже отрещися и не смѣситися похотия плътскоя. И Езавела възятъ отрока, егоже имѣше Иесей въ милости, имя ему Андрей, и глагола ему: «Аще съхраниши господина своего добрѣ, дамъ тебѣ имѣниа многа, и аще възтрѣбуетъ жену, възвѣсти мнѣ, никакоже не съкрый от мене». Андрей рече съ обѣщанием: «Буди по глаголу твоему».
 

И тако съблюдоста ся Иесей и Завела 12 лѣт. Въ един же день рече Иесей къ рабу своему Андреу: «Обрящи жену, хощетъ бо сердце мое жену». Рече Андрей: «Господине, знаю жену добру далече»; не бѣ бо въ дому своем Иесей, ну на селѣ далече от дома своего. И рече ему: «Шед, приведи ми ю». И дасть ему злато. Он же иде къ Езавелѣ, госпожи своей, и повѣда ей. Она же прииде нощия, и примѣсися Иесей къ ней, и не позна то есть жена его.
 

И ту зачят отрочя, и роди, и нарече имя ему Давидъ, еврейскы — украденъ.[4] И не увѣдѣ Иесей о томъ, и въ тайнѣ въсхрани его. Егда бысть въ шестое лѣто, проводи его къ овцам и прѣдасть его пастыремъ овчиимъ. О немъ не вѣдѣше никто. И възрасте кротокъ и смѣренъ и от ума своего изьучи въсѣку свирня, и тюмбаны, и органы, и въся пъсни. И егда хотѣше свирити, овця и волове, и въси скоти играаху.[5]
 

И посла Господь пророка своего, да възлиаетъ елей на главу его, яко въцарится сѣмя Авраамле.[6] Пророкъ Дафанъ[7] прииде в дом Иесеовь и рече ему: «Приведи сыны своя, да имъ дамъ сврагиду». Иесей приведе 8 сыновъ своих. Пророкъ Дафанъ рече: «Нѣсть зде сынъ твой, егоже трѣбуетъ Господь». Иесей рече: «Господи, не имамъ иных чяд, тъкмо толико». Пророк велико глаголааше, Иесей скръбѣше зѣло. Жена же его Езевела пришед, повѣда мужу своему Иесею и рече: «Тъй есть сынъ наш, ну не смѣх повѣдати ти, да не приложиши рѣчи лукавныя». И посла Иесей привести Давида. Егда видѣ пророкъ Давида, възрадовася зѣло. И възлиа елей на главу его, и дасть ему сврагиду. И рече ему: «Благословит тя Господь и благословено будет имя твое, и не погыбнеши въ вѣкы. От плода твоего прѣстолъ херувимом сътворится и дщи твоа честнѣйшиа херувимъ будетъ».[8] Иесей же чюждаашеся слышущи и глаголааше: «Где того добро обрящет? Онъ пастырству училъ ся есть». И тако отиде пророкъ.
 

Саул[9] же царь царствовааше въ сея землея и обладааше въся тварь. И въниде духъ нечистый въ Саулѣ, и пакости творѣше ему, и не давааше ему спати, ниже имѣше покоа въсегда. И нѣкый человѣкъ повѣда Саулу и рече: «Есть человѣкъ в Мадиамской земли[10] именемъ Иесей и имат въ овцах пастъвника, и великы свирня, и пищали прѣчюдны творитъ, и скоты и въся вещи играят, егда начнет свирити. Егда како и тебѣ что на ползу будет». Тогда Саулъ посла и призва Давида. Егда удари въ свирня, дух нечистый утихну в Саули за три днии. Егда отидѣше Давидъ, пакы диавол творѣше пакости ему. И съвѣща Саулъ, да дасть дъщерь свою Давиду жену,[11] яко да въсегда свирить и покоить Саула от духа нечистаго.
 

И тогда отвръжеся Голиафъ[12] от отца своего Саула царѣ и възятъ халдеяны[13] и прѣят въся земля Саулову, понеже бѣ мати Голиафова халдеанка. И прииде на отца своего Саула въ Иерусалимъ.[14] И рече Саулъ Давиду: «Почто не ръпщетъ сердце твое о семъ? Видиши ли како отвръжеся сынъ мой от мене тебе ради, и прѣят въся земля моя, и нинѣ хощет Иерусалимъ прѣяти. Ты, Давиде, что не спѣеши?»
 

Наутрѣе прииде Голиафъ прѣд Иерусалимъ. Давидъ облѣче трое оружие на себе и подпръся двѣма копиама, и скочи 30 лакти.[15] И видѣвше людие дивишася. И изыде же на Голиафова. Саулови же не любѣщу Голиафа и повѣдашя ему Давида, яко да погубит его. Егда видѣ Давыда Голиафъ, напусти конь свой сверѣпо. Давидъ же молитву творѣше сице: «Боже праведный, и свѣтлый, и хвалный». Голиафу конь прѣвръжеся и оружие его въниде въ сердце его. Давидъ же извлѣче мечь его и отсѣче ему главу. И възвратися къ Саулу царю.
 

И тако отиде духъ нечистый от Саулѣ, и умысли погубити Давида, и приведе единого вельмужа от земля халдейскуя, имя ему Вастрала,[16] яко да погубит Давида, и да дадят ему жену Давидову. И прииде Вастрала прѣукрашенъ наутриа, хотѣху усѣкнути его и жену его дати Вастралѣ.
 

И на ложи жена его скръбѣше. Давидъ рече: «Почто тако скръбна еси, яко никогдаже?» Она же рече: «О, аще бы вѣдѣлъ, каковъ злъй съвѣтъ о тебѣ есть!» Давидъ рече: «Почто не извѣсти мнѣ?» Она же повѣда ему. И рече къ ней: «Может ли быти вѣра твоа права къ мнѣ?» Она рече: «Тако ми сътворшаго небо и земля, не познаю иного мужа».[17]
 

Давидъ възя едино отрочя и украдеся, и въниде въ пещеру, нарицаемуя Мухли.[18] И прѣбысть ту 7 месяцъ и ту глаголаше: «Помѣни, Господи, Давида и въся кротость его».[19] Царь же Саулъ ищѣше усѣкнути его и пусти по въсей земли искати его. И обыскаху горы и врътепы, и ломие, и не обрѣтошя. И приходѣху прѣд пещеру, идеже лежаше Давидъ, и видѣху пещеру с паучину зарослу, и отвращахуся. Жена его облѣчеся въ власѣны руты и къ земли приникши плачаше.
 

И явися аггелъ Господень Давиду и рече ему: «Изыди и стани на мѣстѣ рекомѣмъ Сухий, и ту есть Господь с тобою». Изыде Давидъ съ страхом велицѣм и ста на мѣстѣ, идеже рече ему Господь, и молитву творѣше: «Боже, святый владыко, небесный царю, призри нынѣ съ высоты безмѣрныя своя». И видѣху въси людие Давида, единогласно въпиаху. Саулъ же слыша и сверѣпующи въсѣде на конь и погна на Давида. Онъ възя камень и положи въ пращу, и възрѣвъ на небо помолися, и връже, и удари Саула въ око.[20] И паде царь. Давидъ извлѣкъ мечь его и усѣкну и. И въниде въ славу.
 

И бысть царь на прѣстолѣ Сауловѣ. И роди съ женою своею Авесалома Красноглава.[21] И прѣставися жена его. И потомъ бысть кръвавъ и немилостив, и блудникъ, душегубецъ. Бѣше же нѣкто муж праведен и великъ, имя ему Уриа. Имѣше жену велелѣпну. И блазнѣшеся Давидъ о ней. Она же не хотѣше, бѣше бо вѣрна Богу и мужу своему. Давидъ посла Уриа на рать, яко да погубят его. И убишу и́.
 

И прогнѣвася о том Богъ, и посла аггела и пророка Дафана, яко да обличит его пророкъ, и аще не покается, да убиетъ его аггелъ немилостивно. И прииде пророкъ прѣд Давида глаголя: «Суди мнѣ, господи, судъ». Царь рече: «Глаголи, еже имаши». Рече пророкъ: «Нѣкый человѣкъ имѣше 209 овецъ, аз же имѣх едину. Он уби мене и съмерти прѣдаст, и овцу мою възятъ, бѣ бо и Соломона от нея родилъ». Давидъ рече: «Въ истину тъй человѣкъ повиненъ есть лютой съмръти». Пророк рече: «То еси ты». Давидъ паде ницъ и озрѣвся видѣ аггела, яко ратника мечь дръжяща, и възъпи рече: «Помилуй мя, Боже, по велицѣй милости твоей».[22] И Соломона[23] показуя рече: «Грѣхъ мой прѣд мною есть выну».[24] И тако отъятъ аггелъ мечь от него.
 

Сынъ же его пръвѣнецъ Авесалом възрасте и отвръжеся его и въси болѣре и прѣятъ въся хоры и градовы. И въшед Давидъ затворися за 3 лѣта, и велика зла тръпѣше от сына своего Авесалома, сухы кости гризѣше и усмы варяще. Авесаломъ просѣше Соломона глаголя: «Даждь ми копела, а ты сѣди на столѣ и буди царь въселенѣй».[25] Давидъ не имѣ, что сътворити. И въпроси его Соломон глаголя: «Повѣждь ми, отче, кое оружие изъучилъ еси изъмлада?» Давидъ рече: «О сыну, никое оружие не знаю, тъкмо пращу ручнуя». Соломон рече: «Отче, отче, то оружие твое, съ ним побѣдилъ еси Голиафа и Саула, страшнаго царѣ. Тѣм оружием ты въниде въ царство. И пакы нынѣ помоли Бога, егоже еси призвалъ прѣжде, егда како избавит тя и нынѣ».
 

Давидъ же възят 3 камикы и въложи въ пращу и рече: «Въ имя Отца и Сына и Святаго Духа» и връже въ войско, и трѣщи Господь войску и порази невидимо. И разбися войско. Тогда погнашу два тъму, единъ тысящу. Бѣжущу Авесалому, въздвиже вѣтръ косу его и заятся за черѣшу, и повисну. Пришед Соломонъ и отсѣче ему главу, и принесе Давиду. Давидъ же видѣвъ въсплакася. Соломонъ рече: «Отче, что плачеши, не вѣси ли, колико зла сътвори тебѣ?» Давидъ рече: «О сыну плачя рождение мое, понеже бѣ рождение добры жены».[26]
 

Богу нашему слава въ вѣкы. Аминь.
 

 
 

СЛОВО О ПСАЛТЬРИ, КАКО НАПИСАСЯ ДАВИДОМЪ ЦАРЕМЪ
 

Яко клятся Давидъ Господеви обѣщася Богу Ияковлю,[27] да егда въцарися Давидъ и взыска обрѣсти мѣсто Господеви.[28] И сѣде писати Псалтырь. И не вѣдаше, откуду есть разумъ, яко от аггела бысть и что пишетъ.
 

Единъ велможа именем Виоръ хотяше втайнѣ царю глаголати, царь же рече ему: «Прииди в нощь сию и исповѣждь ми, еже ти глаголати». Виор же прииде по глаголу цареву в нощь и видѣ юношю въ ухо шепчюще ко царю. И не явися Виоръ царю и изыде вонъ ис полаты царевы. И заутра прииде, и рече ему царь: «Почто не прииде тай исповедати ми? Но прииди паки в вечеръ и исповѣждь ми». И пакы прииде Виоръ в вечеръ и видѣ юношу велми свѣтла паче солнца въ ухо ему глаголюща. И паки възвратися. И на утрие прииде ко царю. Царь же з гнѣвомъ рече ему: «Почто не прииде, яко же азъ рѣх тебѣ?» И Виоръ рече: «Господи мой царю, 3-ж приидох, и не едною обрѣтох тя въ единствѣ». И пакы еще царь искушаше глаголъ его и рече ему: «Прииди в вечер».
 

И егда прииде Виоръ в вечеръ къ царю, и вопроси его царь: «Есть ли человѣкъ, якоже еси его видѣлъ всегда?» И рече ему Виоръ: «Господи царю, зракъ лица его, яко огнянъ». И поразумѣ царь, яко аггелъ Господень кажеть ему смыслъ и разумъ писати псалтырное сложение.
 

Есть близ двора царева блато при тайници царевы. И жабы кричяху гласы, егда писаше. Повелѣ отроком своим и забавиша жабам и съждами и сламами,[29] яко да не кричят. И абие видѣ Давидъ во едину нощь жабу велику распалающися на писанию его. Онъ же отверже ю. И паки видѣ второе. И поразуми ему писание, и почюдися Давидъ великому вражью навождению. И паки третие обрѣте ю на писании. И рече Давидъ: «Упражняю тя, дияволе, и что пакости дѣеши ми». Тогда рече жаба: «Или не дам аз тебѣ Бога славити, якоже ни ты мнѣ даваеши».
 

Тогда повеле царь Давидъ отъяти отроки от блата того, яко да пакости не творят жабам тѣмъ. И абие вси проглаголаша жабы. Тогда Давидъ рече: «Всяко дыхание да хвалить Господа».[30]
 

Списа же псалмовъ Давыд въ Псалтыри всѣх 300 и 60 и 5. И пакы царь Давыд устрои ковчежець малъ и Псалтырь запечатав и вложи в ковчежець и, заливъ оловом, и вверже в море по своей мудрости, и рече: «Аще есть слово се право мое составление псалтырное пред Богомъ, да изыдет из моря сий ковчежец и писанное в нем».
 

И бысть Псалтырь в море 80 лѣт. И по смерти Давыдовѣ ввержет Соломон мрежу въ морѣ и обрѣте мрежах ковчежец оловянъ. И распечята Соломонъ и обрѣте Псалтыри Давида, отца своего, списание псалмов токмо 100 и 50 и 3.[31] И тѣхъ проповѣда мирови и положиша и́ в соборнѣ церкви, иже ю славит вышняго Бога.
 

И по лѣтех мнозѣх частаго ради распленения Иерусалимскаго[32] истеряша псалмы и пѣсни Давида списания. И пакы Ездра[33] пророкъ изыска и собра псалмов 150 и положи их не по ряду, не яко при Давидѣ были списаны. И наполнися миръ пѣсней псалтырних.
 

Тако и Господь нашь Исусъ Христосъ в послѣдняа лѣта преж сих времен в томъ же мѣсте в морѣ повеле воврещи мрежю своим учеником и ятъ рыбъ 100 и 50 и 3.[34] Якоже Давидъ и Соломонъ наполниша весь миръ псалтырным учением, тако и апостоли исполниша миръ божества и правыя вѣры. Рыбы бяху Новы завѣтъ и крещение Господне о Христе Исусе, Господѣ нашемъ, емуже слава всегда и нынѣ.
 

 
 

Давидъ, царь великый, от естества родом бяше незлобивъ и простъ, и кротокъ, милуя и почиташе Сауловы дѣти.[35]
 

И когда стоаше на полатах, внегда узрѣ жену Уриину, мыющуся въ виноградѣ своем, и повелѣ ю привести к себѣ, и сотвори с нею прелюбодѣйство. А мужа ея, Урию, посла противу ратных и повелѣ в полку убити его.[36]
 

Нафанъ[37] же пророкъ рече, егда хотяше Давидъ прелюбодѣйство и убийство творити, прорекъ бяше, глаголя, яко хощет умрети рожденный отрокъ.[38] Тому же умершу, родися Соломонъ от Вирсавии, жены Уриины.
 

И за то преступление посла Богъ Нафана пророка къ Давиду,[39] глаголя: «Тако глаголеть Господь, избери себѣ от троего едино: любо 3 лѣта гладъ створю в земли твоей, или 3 месяца бѣгати пред врагы твоими, или 3 дни смерть створю в земли твоей». Тогда Давидъ въздохнувъ из глубины душа своеа и рече: «Лучши ми есть впасти в руцѣ Бога жива, яко многы щедроты его, нежели впасти в руцѣ человеческыа». Избра же Давидъ смерть.
 

И день исплънися жатвеный. Сътвори Господь смерть въ Израили, от утра до обѣда умре людий 70 000. И простре аггелъ Божий руку на Иерусалимъ, да погубит сущаа в нем. И рече Давидъ къ Господу Богу, егда видѣ аггела погубляюща народъ, и рече: «Се, Господи, аз съгрѣших, азъ, пастырь, зло створих, а си, овца, что зло створиша? Да будет, Господи, на мнѣ рука твоа, на рабѣ твоем в дому отца моего». И умилосердивъся Спасъ, рече къ аггелу: «Устави руку твою».[40]
 

Давидъ покаявся о грѣсѣ своем и созда жрътвеникъ Господеви. И добрѣ поживъ, угодн Богу и, помолився, успе блаженым сном, преиде въ вѣчный животъ, поживе въ старости добрѣ.