(...) И в то врѣмя створи Соломон пиръ велик отроком своим. Тогда предстаста двѣ женѣ блудницѣ пред царемь, и рече жена едина: «Въ мнѣ есть бѣда, господине мой. Аз и си подруга моа, и живевѣ в дому, понеже и породилися есвѣ в дому. И родих сынъ. И бысть по третиемь дни рожьдши ми, и роди и си жена сынъ. И бѣ токмо сами межи собою, и не бѣ никогоже с нама от инѣх в дому наю. И умре сынъ жены сея в нощь сию, якоже лежа на нем. И въставши полунощи, взят отрочя мое от руку моею, и успи е на лонѣ своем, а отроча свое умръшее положила бѣяше у мене. И въстах заутра да подою отрочяте, и обрѣтох е мертво. И се азъ проразумѣх, яко нѣсть ее сынъ мой, егоже азъ есмь родила». И рече жена другаа: «Ни, но се есть сынъ мой живый сий, а се есть твой умръший». И прястася пред царемъ.
 

И рече има царь: «Ты глаголеши тако: “Се есть сынъ мой живый съй, а оноя есть мертвый”, — а си глаголеты “Ни, но живый есть сынъ мой, а твой умерший”». И рече царь слугам: «Присечете отрочя се сущее живое на полы и дадите пол сей, а пол оной. И мертвое такоже, пресѣкше, вдадите пол сей, а пол оной».
 

И отвѣща жена, еяже бѣ сынъ живый, понеже убо смятеся утроба еа о сыну ея, и рече: «Въ мнѣ да будеть бѣда, господине мой. То дадите ей отроча се, а не смертию уморите его». И рече другаа жена: «Да не будет ни мнѣ, ни сей! Но пресѣчете и надвое». И отвѣщавь царь рече: «Дадите дѣтищь живый женѣ, рекшей “Дадите сей, а не смертию уморите его”. Да той дадите и, то бо есть мати его».
 

Слышав же весь Израиль суд сей, имъже суди царь, и убояшася от лица царева, разумѣша бо, яко смыслъ Божий бѣ в немь творити суд и оправданиа.[1]
 

 
 

Соломонъ же бѣ поялъ дщерь фараонову, егда здааше Святаа Святых.[2] Посла посол свой к нему, глаголя: «Тести мой! Присли ми помощь». Он же избра 600 муж по остроноумии, яко умрети имъ том лѣтѣ, — хотѣ искусити Соломоню мудрость. Егда же приведени быша пред Соломона, видѣв же я издалеча, повелѣ и шити саваны всѣм имъ. Пристави же к нимь посолъ свой к фараону и рече: «Тестю мой! Аще ти нѣ в чемь своих мертвых погребати, о се ти имъ порты. У себе же я погреби».
 

СКАЗАНИЕ О ТОМЪ, КАКО ЯТЪ БЫСТЬ КИТОВРАСЪ СОЛОМОНОМ
 

Егда же здаше Соломонъ Святая Святых, тогда же бысть потреба Соломону вопросити Китовраса. Осочиша, где живеть, рекоша — в пустыни далней. Тогда мудростию своею замысли Соломонъ сковати у́же желѣзно и гривну желѣзну, написа же на ней во имя Божие заречение, и посла же болярина лучшего съ отроки, и веляше вести вино и медъ, и руна овчяя с собою взяша. Приидоша к мѣсту его, ко трем кладязем его, а его туто нѣт. По указанию Соломоню и волияша в кладязи тѣ вино и медъ, и заткаша устия кладязем руны овчьми. Влияша же два кладяза вина, а третий меду. А сами съхранишася таино, и зряху ис таи, оже приити ему воды пити ко кладязем. И прииде абие, и приникъ к водѣ, нача пити, и рече: «Всякъ, пия вино, не умудряеть». Якоже перехотѣ воды, и рече: «Ты еси вино, веселящее сердце человѣком»,[3] — и выпи всѣ 3 кладязи. И хотѣ поспати мало, и разня его вино, и уснувъ твердо. Болярин же, пришед, искова его твердо по шии, по рукам и по ногам. И, шчютився, хотя крянутися. И рече ему боляринъ: «Господине, Соломонъ имя Господне со запрѣщением написа на веригах, нынѣ на тебѣ». Онъ видѣ на себѣ, и поиде кротокъ во Иерусалимъ ко царю.
 

Нрав же его бяше таковъ. Не ходяшеть путемъ кривым, но правым. И, во Иерусалимъ пришед, требляхут путь пред нимъ и полаты рушаху, не ходя бо криво. И приидоша ко вдовицѣнѣ храминѣ. И вытекши вдовица, и взопи, глаголя, молящися Китоврасу: «Господине, вдовица есмь убога. Не оскорби мя!». Он же огнуся около угла, не соступяся с пути, и изломи си ребро. И рече: «Языкъ мякокъ кость ломить».[4] Ведом же сквозѣ торгъ, и слыша мужа, рекуща: «Не ли черви на 7 лѣт?» — и рассмѣяся Китоврасъ. И видѣ другаго мужа ворожаща, и посмѣяся. И видѣ свадбу играющу, и восплакася. И видяще мужа, на пути блудяща кромѣ пути, и наведе и на путь. И приведоша его въ дворъ царевъ.
 

В первом же дни не ведоша его к Соломону. И рече Китоврасъ: «Чему мя не зоветь к себѣ царь?» Рѣша ему: «Перепилъ есть вечеръ». Взя же Китоврась камень и положи на камени. И повѣдаша Соломону творение Китоврасово. И рече царь: «Велит ми пити питие на питье». Во другий же день не зва его к себѣ царь. И рече: «Чему не ведете мя ко царю и почто не вижю лица его?» И рѣша: «Немогаеть царь, имже вчера много ѣлъ». Сня же Китоврасъ камень с камени.
 

В 3 же день рѣша: «Зовет тя царь». Он же, умѣря прутъ четырехъ локотъ, и вниде пред царя, и поклонися, и поверже прутъ пред царемъ молча. Царь же мудростию своею протолкова прутъ боляромъ своимъ и рече: «Область ти далъ есть вселенную, и не насытился еси, изымалъ еси мене». И рече ему Соломонъ: «Не на потребу свою приведох тя, но на вопрос очертаний Святая Святых. Приведох тя по повелѣнию Господню, яко не повелѣно ми есть тесати камени желѣзом».
 

И рече Китоврасъ: «Есть ноготь птица[5] малъ во имя Шамиръ. Хранит же кокоть дѣтьскыи[6] во гнѣздѣ своемь на горѣ каменнѣй в пустыни далнѣй». Соломон же посла болярина своего с отрокы своими по наказанию Китоврасову ко гнѣзду. Китоврас же вда бѣлое сткло болярину, наказа его съхранитися от гнѣзда: «Яко вылетитъ кокотъ, замажи стьклом симъ гнѣздо». Болярин же поиде ко гнѣзду; оли в нем птенци мали, кокот же бѣ летѣлъ по кормлю. И заложи стклом устие гнѣзду. Мало же постояша, и кокотъ прилетѣ, хотѣ влѣсти в гнѣздо. Куренци пискаху сквозѣ стькло, а онъ к нимъ не умѣетъ влести. Схранил бо бяше на нѣкакоемъ мѣстѣ, и принесе и къ гнѣзду, и положи на стѣклѣ, хотя и росадити. Они же кликоша, и упусти. И, вземъ, бояринъ принесе ко Соломону.
 

Бысть же Соломонъ вопрашая Китовраса: «Почто ся еси расмѣялъ, мужу прашащу черви на 7 лѣт?» — «Видѣхъ на немъ, — рече Китоврасъ, — яко не будеть до 7 дни живъ». Посла же царь испытати, и бысть тако. И рече Соломонъ: «Почто еси расмиялся, мужю ворожащу?» Отвѣща Китоврас и рече: «Онъ повѣдаше людем скровная, а самъ не вѣдя крова под собою со златом». И рече Соломонъ: «Шедше, испытайте». И испыташа, и бысть тако. И рече царь: «Почто еси плакалъ, видѣвъ свадбу?» И рече: «Съжалихси, яко жених той не будет живъ до 30 дни». И испыта же царь, и бысть тако. И рече царь: «Почто мужа пиана наведе на путь?» Отвѣща Китоврас и рече: «Слышах с небесе, яко вѣренъ есть муж той, а достоить послужити ему».
 

Бысть же у Соломона Китоврас до свершения Святая Святых.
 

Бысть егда нача молвити Соломонъ Китоврасу: «Нынѣ видѣх, яко сила ваша яко человѣческа, и нѣсть вашия силы болши нашия силы, и якоя и та». И рече ему Китоврас: «Царю, аще хощеши видѣти силу мою, да соими с мене уже, дай же ми жуковину свою с руки, да видиши силу мою». Соломон же сия с него у́же желѣзное и дасть ему жуковину. Он же пожре, и простре крило свое, и заверже, и удари Соломона, и заверже и́ на конець земля обѣтованныя. Увѣдаша же мудреци его и книжници, взыскаша Соломона.
 

Всегда же обхожааше страх Китоврашь в нощи. Царь же сътвори одръ и повелѣ стояти 60 отроком силным с мечи около. Потому же молвится в Писаних: «Одръ Соломонь, 60 отрокъ храбрых от израилтянъ и от страны нощны».[7]
 

 
 

Китоврас же, поидя в люди своа, вда Соломону мужа о дву голову. Обыче же ся житиемь у Соломона мужь тъй. Въпраша же его Соломон: «Которых людий еси ты? Человѣкъ ли еси ты, или бѣсъ?» Отвѣща он человѣкъ: «Азъ есми человѣкъ, живущих под землею».[8] И въпраша его царь: «Есть ли у вас солнце и луна?». Он же рече: «От запада вашего к намь въсходить солнце, а от востока вашего заходит. Егда убо у вас день, тогда у нас нощь. А егда у вас нощь, тогда у нас день». И вда ему царь жену. И родистася у него два сына: един о дву голову, а другый о единой главѣ. И бысть у отца их имѣниа много. И умре отець имъ. Рече двоголовый брату: «Дѣливѣ имѣние на головы». И рече менший брат: «Два есвѣ. Дѣливѣ имѣние на полы». И идоста на прю къ царю. И рече единоглавый къ царю: «Два есвѣ брата. Деливѣ имѣние на полы». Он же двоглавный рече къ царю: «Двѣ главѣ имамь, два жребиа и хощю взяти». Царь же мудростию своею повелѣ взяти оцта и рече: «Аще будета двѣ главѣ си разно тѣлом; да възлѣю оцта на едину главу: аще не очютит другаа глава, и тако двѣ чясти възмеши на двѣ главѣ. Аще ли очютить другая глава възлиание оцта, главы сиа единого тѣла обѣ. И единъ жребий имаши взяти». Бысть же възлиание оцта на главу едину, другаа вшерше. И рече царь: «Понеже едино тѣло еси, и единъ жребий възми». И тако расуди а царь Соломон.
 

 
 

И бысть царица Южьскаа иноплеменница именемь Малкатъшка.[9] Си прииде искушати Соломона гадками. И та бѣ мудра зѣло. И принесе ему дары: 20 капий злата,[10] и зелиа многа велми, и древеса негнѣющаа. Слышав же Соломон пришедшю царицю, сѣде на полатѣ стькла бѣлаго на помостех, хотя искушати ю. Она же видѣ, яко въ водѣ сѣдить царь, въздья порты своа противу к нему. Он же видѣвъ, яко красна есть лицемь, тѣло же ей бысть власато, яко щеть. Власы же онѣми она обадаше мужа, бывающаго с нею. Рече же Соломон мудрецемь своимъ: «Створите мовь кражму съ зелиемь, и помажите тѣло ея на опадение власомь». Хитреци же и книжници молвяхуть, яко съвъкуплятся есть с нею. Заченши же от него и иде в землю свою, и роди сынъ, и се бысть Навходоносоръ.
 

Се же бысть загадка ея к Соломону. Съвъкупила бяшет отрокы и дѣвкы малыа и облаченыа в порты едины, и рече царица царю: «По мудрости своей разбери, кое отрокы, кое ли дѣвкы». Царь по мудрости своей повелѣ, и принесоша овощь, и просыпаша пред ними. Отроци же начаша брати в пелены, а дѣвкы в рукавы. И рече Соломон: «Се отроци, а се дѣвкы». Она о семь подивися хитрости его.
 

На другый же день събравши отрокы обрѣзаныа и необрѣзаныа, и рече Соломону: «Разбери, кое обрѣзаныа, кое ли необрѣзаныа». Царь же повелѣ архиерееви внести вѣнець святый, на немже бѣ написано слово Господне, имже бысть Валамь уничиженъ от волхвованиа.[11] Отрочата же обрѣзанаа сташа, а необрѣзанаа припадоша пред вѣнцемь. Она же велми сему удивися.
 

Мудреци же ея загонуша хитрецемь Соломонемь: «Имамь кладязъ далече града. Мудростию своею угоните, чимь можемь и привести въ град?» Хитреци же Соломони, разумѣвше рѣчь, яко не может быти, и рѣша имъ: «Исплетите у́же отрупяно, а мы привлечемь кладязь вашь въ град».
 

И пакы загонуша мудреци ея: «Аще възрастеть нива ножи, чимь ю пожати можете?» Отвѣщаша и рѣша имъ: «Рогомь ослиимь». И рекоша мудреци ея: «Гдѣ убо у осла рога?» Они же рѣша: «А кдѣ нива родится ножи?»
 

Загонуша же еще: «Аще въгнѣется соль, чимь ю можете осолити?» Они же рѣша: «Ложе мьскы вземше, тѣм же посолити». И рѣша: «Да кдѣ мьска родить?» Они же рѣша: «Гдѣ ся соль съгнивает?»
 

Царица же видѣвши храмы созданы и брашна многа, и сѣдание отрокъ его, и стоание слугь его, и одѣние их, и питие, и жрътву, и еже жряше в дому Божии, и рече царица: «Истиннаа рѣчь, юже слышах в земли моей, уне мудрости твоеа. И не имях вѣры рѣчемь, дондеже приидох видѣста очи мои. Оли не сказано ми бысть ни половина. Но болозѣ мужемь твоимь, слышащим мудрости твоеа».
 

Царь же Соломон вда царици оной имя Малкатошка и все, еже просила. И иде в землю свою съ отрокы своими.
 

 
 

Въ дни Соломоня бысть мужь, имѣя 3 сыны. Умираа же, муж онъ призва к собѣ сыны своа и рече имъ: «Имѣю кровъ в земли. Томь мѣстѣ, — река, — 3 спуды стояща другь на друзѣ горѣ. А по смерти моей възми старѣиший връхнее, а середний середнее, а исподнее — менший». По умртвии же отца их открыша сынове его кровъ онъ пред людми. И бысть верхнее полно злата, а среднее полно костий, а исподнее полно персти. Бысть же бо и сваръ въ братии оной, рекуще: «Ты ли еси сынъ, оже въземши злато, а вѣ не сына?» И идоша на прю къ Соломону. И расуди а Соломон: иже что златомь — то старѣйшему, а иже что скотомь и челядью — и то середнему, — по разуму костий; а иже что винограды и нивами и житомь — то меншему. И рече имъ: «Отець вашь был муж мудр, и раздѣлилъ вы зажива».
 

 
 

Се пакы идоша три мужи на путь свой, имуще чересы своа съ златомь. Ставше же суботовати в пустыни, смолвиша повѣтъ: «Съхранимь златомь на скупѣ: да аще будуть разбойници, да убѣжимъ, а оно будеть съхранено». Ископавше же ровъ, въскладоша вси чересы своа на скупь. И бысть в полнощи, яко упоста два друга, единъ же, имѣя мысль злу, въставь, перехорони чересы на ино мѣсто. И яко, отсуботовавше, идоша на мѣсто взяти чересы своа, и не обрѣтше, завопиша вси одино; он же, си лукавый, завопи велми боле обою. И възвратишася вси домови. И рѣша: «Поидемь к Соломону и скажемь пагубу нашю». И приидоша к Соломону и рѣша: «Не вѣмы, царю, звѣр ли взял, птица ли, ангелъ ли. Повѣжь намъ, царю». Он же рече имъ мудростию своею: «Обрящу вы заутра. Понеже аще путници есте, упрося прошю у вас, повѣжьте ми:
 

Бысть отрок обручивъ дѣвку красну, и вда ей жюковину вѣрную безъ увѣдениа отня и матерня. Отрокъ же онъ иде в землю ину и оженися тамо. Отець же дѣвку дасть замуж. И яко хотѣ отрокъ съвъкупитися с нею, завопи дѣвка, ркущи: “Въ стыдѣнии своемъ не повѣдала есмь отцю: аз бо есмь обручена онсяго. А убояся Бога, поиди къ обрученику моему на упросъ повелѣний его: да буду тобѣ жена по словеси его”. Въскрутя же ся отрок съ добыткомь многымь и с дѣвкою, иде тамо. И повелѣ ему: “Буди тобѣ жена, како то еси ю понял”. Отрокъ же рече к ней: “Възвративѣся опять и створивѣ свадбу изнова”. Идущема же има путемь въспять, усрѣте и́ насилникъ единъ съ отрокы своими, и яша и с дѣвкою и с добыткомь. Хотѣ же ей насилье створити разбойникъ онъ, и възопи дѣвка, и сказа разбойнику, яко ходила есть на упросъ, и не была есть с ним в постели. Подивова же ся разбойникъ и рече мужеви ея: “Поими жену свою и иди с добыткомь своимь”».
 

И рече Соломон: «Сказах вамъ дѣвку сию и отрока. Повежте ми вы, трие мужи, изгубившеи чересы своя: и кто есть лѣплий — отрок ли, или дѣвка, или разбойник?» Отвѣщавъ единъ и рече: «Дѣвка добра, оже повѣдала обручение свое». Другый рече: «Отрок добръ, оже терпѣл до повѣлѣниа». Третий рече: «Разбойникъ добръ лучи обою, оже възвратил дѣвку, а самого пустилъ. А добытка было не дать». Тогда отвѣща Соломон: «Друже, охвотивъ еси на чюжий добыток. Ты еси взял чересы всѣ». Он же рече: «Царю господине, въистину тако есть. Не потаю тебе».
 

 
 

По семь же Соломон премудрый, хотя испытати смыслъ женьскый, призва боярина своего, имя ему Декиръ, и рече ему: «Милъ ми еси муж велми. И еще възлюблю тя паче, аще створиши волю мою: убий жену свою, и дамъ за тя дщерь свою лучшюю». Того же молви ему нѣпоколико дний. И не хотяше сего створити Декиръ. И пакы рече: «Створю волю твою, царю». Царь же вдасть ему меч свой, глаголя: «Егда уснет жена твоя, усѣкни ей главу, да не обласкаетъ тебе языкомь своимь». Шед же онъ, обрѣте жену свою спящу, и по сторон ей двое отрочят. Он же, видѣвь жену свою и дѣти своа спяща, и рече на сердци своемь: «Тако ударю в подружие мое мечемь, и разцвѣлю дѣти моя». Царь же възва и к собѣ и въпроси и, глаголя: «Створил ли еси волю мою еже ти бѣх сказал уне жены?» Рече же: «Не могох, господи мой царю, створити».
 

Посла же его царь на посолъ въ инъ град и, призвавъ жену его, и рече ей: «Любима ми еси въ всѣхъ женах велми. Оже ми створиши еже ти повелю, поставлю тя царицею. Заколи мужа своего спяща на постели, а се ти меч». Отвѣщавши жена и рече: «Рада, царю, како велиши». Соломонъ же, разумѣвь мудростию своею мужа ея, яко не хощет убити жены своеа, вдасть ему мечь остръ; и разумѣвь жену его, яко хощеть убити мужа своего, вда ен мечь прудянъ, зрящи, яко остр есть, глаголя: «Мечемь симь заколи мужа своего, на постели спяща ти». Она же положи на грудех мужю своему и потре и по горлу, мнящи, яко остръ есть. Он же ся въсхопи вборзѣ, мня, яко врази нѣкотории, и видѣвь, яко жена его держить меч. «Почто, — рече, — подружие мое, подума на мя убити мя?» Отвѣщавши жена мужю своему, рече: «Языкъ человѣческъ обласка мя, яко убити тя». Он же хотѣ съзвати люди, и разумѣ, яко научение Соломоне.
 

Соломонъ, слышавь, вписа въ Изборникъ стих сьй и рече: «Человѣка обрѣтох в тысящах, а жены въ свѣтѣ въ всѣмь не обрѣтох».[12]
 

 
 

Въ дни Соломоня бысть мужь богат въ Вавилонѣ, и не имяше дѣтей. Ужившю же ему половину дний своих, постави собѣ паробка въ сына мѣсто. И въскрутивь и с добыткомь, посла из Вавилона въ куплю. Он же, пришед въ Иерусалимь, ожирися ту. И бысть ту в боярех у Соломона, въсѣдающих на обѣдѣ у царя.
 

В то же время у господина его родися сынъ дома. И бысть отрочя 13 лѣт, и преставися отець его. И рече ему мати его: «Сыну, слышах о холопѣ отца твоего, яко ожирился есть въ Иерусалимѣ. Иди и взищи его». И прииде въ Иерусалимъ, и въпраша о имени мужа, холопа оного. А бяше нарочитъ велми. И повѣдаша ему, яко у Соломона на обѣдѣ. И внидѣ отрочя в полату цареву, и рече: «Кто есть онсий бояринъ?» И отвѣща онъ, и рече: «Азъ есмь». Приступив же, отрочя удари и по лицю и рече: «Холопъ еси мой! Не бояри, сѣдя, но поиди работати! И вдаж ми добытокъ!» И разгнѣвася царь, и бысть ему жаль. Отвѣща отрочя к Соломону и рече: «Аще не будеть, царю, сей холопъ отца моего и мой, да за ударение руку моею вдасть ми ся мечь потяти мя». Отвѣща удареный и рече: «Азъ есмь господичичь, а се паробокь отца моего и мой. Имам послухы в Вавилонѣ». И рече царь: «Не имамъ вѣры яти послухомь, но да послю посол мой въ Вавилон, и тамо да възмет кость плесную от гроба его, и та ми повѣсть, кое будеть сынъ, кое ли паробокъ. А вы стоита сдѣ». Посла же царь посолъ свой вѣрный, и принесе кость плечную. По мудрости же своей царь повелѣ измыти кость чисто, посади же боярина своего пред собою и вси мудреци, бояре и книжници, глаголаху умѣющему кровь пущати: «Пусти кровь боярину сему». И створи ему тако. И повѣлѣ царь вложити кость в теплу кровь. Раздрѣшение рѣчи повѣдаа бояромь своимь и рече: «Аще будеть сынъ его, и прилнеть кровь его къ кости отни. Аще ли не прилнеть, то рабъ». И выняша кость из крови, и бѣ кость бѣла, якоже и первое. Повелѣ же царь кровь пустити отрочятѣ въ инъ съсуд. И, измывьше кость, вложиша въ кровь отрочате. И наяся кость крови. И рече царь бояромь своимь: «Видите своима очима, яко повѣдаетъ кость си: “Сей есть сынъ мой, а оно — рабъ”». И тако разсуди а царь.
 

 
 

По семь же нача молвити Соломон бояромь своимь: «Бысть Адарианъ царь, и повелѣ бояромь своимъ звати ся Богомь. И не въсхотѣвше, бояре его рѣша: “Царь нашь! Мниши ли въ сердци своемь, яко не было Бога преже тебе? Аще прозовем тя вышнимь царемь въ царихь, егдаже примеши вышний Иерусалимъ и Святая святых”. Он же, причинився с вои многыми, и, шед, прия Иерусалимъ, и възвратився вспять, рече имъ: “Якоже Богъ велить и речеть, такоже и створить, такоже и азъ створих. Нынѣ взовите мя Богомъ”. Имяше же три философы. Отвѣща ему первый, рече: “Аще хощеши възватися Богомь, да нѣсть възватися боярину въ царевѣ полатѣ царемь, а не выступить вонъ. Тако и ты, аще хощеши възватися Богомь, да выступи изъ всея вселеныя и тамо взовися Богомь”.
 

И рече другый: “Не можеши ты възватися Богомь”. И рече царь: “Чему?” Он же рече: “Глаголеть Иеремѣя пророкъ: «Бози, не створше небесе и земля, да погыбнуть».[13] Аще хощеши погыбнути, царю, то взовися Богомъ”.
 

И рече третий: “Господине мой царю! Помози ми в часъ сий въскорѣ!” И рече царь: “Что ти есть?” И рече философ, яко: “Лодья моя за треми верстами хощеть погрязнути, а все имѣние мое в ней”. И рече царь: “Не бойся. Послю люди, и приведуть ю”. И рече философ: “Чему, царю, трудиши люди своя? Посли вѣтръ тих, да спасеть ю”. Он же, разумѣвъ, помолче нелюбиемь и иде в полату къ царици своей.
 

И рече царица: “Философи съблазниша тя, царю: рѣша ти, яко не можеши зватися Богомь”. Хотѣвши же ему утѣшение дати по печали той, рече: “Ты еси царь, ты еси богат, ты достоинъ чести великиа. Створи, — рече, — едино, и тогда взовися Богомь”. И рече царь: “Которую?” И рече царица: “Поклад Божий, еже имаши у себе, възврати”. Он же рече: “Который поклад?” Царица же рече: “Възврати душю твою, юже ти дал Богъ в тѣло твое, и тогда взовися Богомъ”. Он же рече: “Аще не будеть души въ мнѣ и в тѣлѣ моемь, како взовуся Богомъ?” Царица же рече ему: “Да аще душею своею не обладаеши, то ни Богомь можеши ся прозвати”».
 

 
 

И царь Соломон поча просити царевны за себе. И не даша за него. И рече Соломон бѣсом: «Идите и възмите царицу ту, и приведите ю къ мнѣ». Бѣси же, шедше, похытиша ю на переходѣ, идущу ис полаты от матери, и всадиша ю в сандалъ, и помчаша ю по морю.
 

И видѣ царица, оже мужь воду пиетъ, а из тыла ему вода опять идеть вонъ. Она же рече: «Повѣжте ми, что се есть». Они же рѣша: «Тотъ ти повѣсть, къ кому тя ведемь». И переѣхаша голомя, оже мужь, въ водѣ бродя, воды просит, а волны пошибают и. И рече царица: «Немилыи мои просатаеве, а се ми повѣжте: мужь сьй, въ водѣ бродя, воды просит?» Они же рѣша: «Тотъ ти повѣсть, къ кому тя ведемь». И переѣхаша зрѣмя, оже мужь сѣно жать течеть, а два козла, за нимь ходя, поядають траву: он же что усѣчеть, а они поядять. И рече царица: «Повѣжте ми, немилыи мои просатаеве, повѣжте ми: жаль ли тѣма козлома ѣсти траву, в сѣно не сѣчену?» Рѣша же ей бѣси: «Тотъ ти повѣсть, къ кому тя ведемь».
 

И примчаша ю под град. И пришед, единъ бѣсъ повѣда Соломону царю: «Привели есме невѣсту тобѣ». И царь, всѣд на конь, выѣха на брегъ. И рече ему царевна: «Уже твоа есмь, царю. Но се ми повѣжь: оже мужь пьяша воду, а из тыла ему опять идет вонъ». Он же рече: «Но чему ты ся сему дивиши? То ти есть домъ царевъ: сюда внидет, а сюда изыдет». И рече царица: «И се ми еще повѣжь, что се есть: мужь единъ, въ воде бродя, воды просит, а волны пошибають и?» И рече Соломонъ: «О невѣсто! Чему ся ты сему дивиши, невѣсто? То ти есть тиунъ царевъ: тяжу судить, а другой ищеть, абы ему чимь царю добро сердце створити». — «Но се ми еще повѣж: муж сѣно жати сѣчет, а что усѣчеть, и два козла, за ним ходяща, поѣдають. Жаль ми бяше тѣма козлома влѣзши же в сѣно, ѣсти траву несѣчену». И рече царь: «Невѣсто! Чему ты ся дивиши! Оже мужь поиметь другую жену съ чюжими дѣтми, то что устражеть, а они снѣдять. А собѣ ему нѣсть ничтоже. Нынѣ же поиди, невѣсто, в мою полату».
 

И тако бысть ему жена.