Вопросы и отвѣти от Божественных писаний
 

В. Что есть: цариць 60 и 80 наложниць и унотъ нѣсть числа?
 

О. Едину царицю въ 60 распространяему сирѣчь душу. 80 ради наложниць осмое таинство являет, еже есть будущий вѣкъ.
 

В. Что есть: домъ вдовици у нея жилиа обита и горсть мукы и масло и вода и двѣ поленѣи? Воскресшему сыну кака имя?
 

О. Вдовици имя Сарепфа, сыну же еа Иона, а домъ еа преобразуется церкви, а горсть муки комкание, а масло и вода крещение, а двѣ поленѣ крѣстъ.[1]
 

В. Что есть: иже приде богатъи к нищему, много всего имѣяше и вда нищий богатому много?
 

О. Богатый Христосъ, а нищий Иаоан, приде Христосъ к Иаоану, всяческыми обладая благами земными, и взят от Иаоана крещение, егоже не имѣаше.
 

В. Кто принесе Господу глубоку воду и убрус неткан и испроси себѣ, егоже нѣсть у него?
 

О. Егда блудница припаде к ногам Господу[2] и слезами мочаше и власы главы своеа отирааше, испроси себѣ оставление грѣхом.
 

В. Что есть Исаиа рече: «Ему же власть бысть на рамѣ его»?[3]
 

О. На рамѣ его крѣстъ, носяше бо, на распятие ида.
 

В. Что есть еже Ермѣа рече: «Горлица, ластовици, щуръ силнии птици[4] разумеша лѣту приходъ»?
 

От. Горлица глаголеть церковь, а ластовица Иаоан Крестителя, а щур блаженаго учителя премудраго Павла, и лѣтъ Христос да якоже тыи птица проповѣдают лѣта приходящее, тако и сии проповѣдають пришествиа Христово.
 

В. Кая то жена, еже от народа, рече: «Блаженое чрево ношшее тя и сосца, яже еси съсал»?
 

От. Фотиниа самаряныня рекла, еиже явися Господь на кладязи Ияковли.[5]
 

В. Что еже Господь рече: «Аще оставите человѣком согрѣшениа, оставит вам Отець ваш небесный»?[6]
 

О. Се глаголеть къ всѣм вѣрным, велить оставити гнѣвъ и всяку вражду другом своим и братьи.[7]
 

В. Рече Господь: «Вмалѣ не видите мене, и паки вмалѣ узрите мя».[8]
 

От. Егда положенъ бысть во гробѣ, не видѣша его. Егда же вста, тогда и видѣша.
 

В. Рече Господь: «Будеть дрѣво яко прити птицам небесным[9] и вселитися въ вѣтвияхь его».
 

От. Дубъ есть миръ, вѣтви языци, а птици апостоли, иже по всему миру и въ всѣх языцѣх проповѣдаша Слово Божие.
 

(...)
 

В. Что ради Господь рече трижды: «Симоне Ионинъ, любиши ли мя»?[10]
 

От. Понеже Зжды отвержеся.
 

В. Что есть: 5 хлѣбъ и 2 рыб, 12 укрухов?[11]
 

От. 5 хлѣбъ есть Моисѣевы пятеры книгы: Бытие, Исход, Левитинъ, Числа, 2 Закон, а двѣ рыбы — Апостолъ и Евангелие, 12 кош укрух — 12 апостолу учение. Господь нашь Исус Христос своима рукама первое крестилъ святого апостола Петра, а святый апостолъ Петръ святого апостола Андрѣа, а Андрѣй крестил Иаоана Богослова и Иякова, а Ияковъ и Богослов крестиста вся апостолы, Петръ и Иаоан Богослов крестиста святую Богородицю.
 

В. Что есть, еже в Галилеи притворь Соломонь?[12]
 

От. Церкви, убо была раскопана Навходомьносором[13] и паки създана Киромъ[14], а притвор быль Соломоновѣ не роскопанъ, того ради рече евангелист: «въ притворѣ Соломонь».
 

В. Что есть, иже рече Писание: «Видѣхъ жену сѣдящу на мори и змиа лежаща при ногу еа. Егда хотяше жена ражати отроча, та змий пожирашеть а»?[15]
 

Т. Море — весь миръ, жена же умѣнить церковь посредѣ мира, а змиа Диавола, да егда хотять вѣрнии людие спастися, приходяще к церкви, Диаволъ возбраняет им прельщая всѣм и козньми своими.
 

В. Что есть: единаго искахом, а три обрѣтахом, егоже искаху, не можаху познати его, нъ показа им мертваа девица?
 

Т. Егда распяша Господа со двѣма разбойникома на Зхь крѣстѣхъ и наиде святая Елена[16] три кресты, не вѣдаше Господня креста, и егда положи на мертваа девици крестъ Господень, абье сѣде мертва девица.
 

(...)
 

В. Кто есть, еже рече слово то: «двое ми не мощи убѣжати, двое не постичи»?
 

Т. Смерти и старости не убѣжати, а живота и юности не постичи.
 

В. Кто, смерти не приим, смерти бѣгаше?
 

Т. Илиа Езавели бѣгаше.[17]
 

В. Что есть, еже рече: «Горе тебѣ, граде, в немже царь юнъ и боляре рано пьюще и рано ядуще»?
 

Т. Град есть душа, а царь юный — умъ, а боляре пьянчивии — помысли злии, лукавии.
 

В. Гдѣ смѣшашеся тепло съ студению?
 

Т. В Содомѣ и Гоморѣ[18] град и юглие горящее.
 

В. Чий глас изыде от Восток до Запад?
 

Т. Егда Богъ проклят Каина.
 

В. Когда четвертая часть мира умре?
 

Т. Егда Каинъ уби Авеля брата своего.
 

В. Кто роди гиганты?
 

Т. Внук Хамовъ.[19]
 

В. Коего праведника град спасе от смерти?
 

О. Лота Сигоръ[20], егда избѣжа ис Содома.
 

В. Когда радовашеся весь миръ?
 

О. Егда Ное ис ковчега изыде.
 

(...)
 

В. Кая церкви створена бысть, еаже обновлениемь весь миръ погибет?
 

От. Ковчегъ Ноевъ.
 

В. Кто научил Богу кланятися на въсток?
 

От. Моиси на горѣ Синайстѣй.
 

В. Поп не поставлен, диакънъ отметник, пѣвець блудник.
 

Т. Иаоан Бога крестил, а отметник Петръ, а блудник Давидъ.
 

 
2

 

Въпрос. Кый пророкъ двою родился?
 

Толк. Куръ. Первое, курица яйце снесла. Изъ яйца, второе, вылупился, то естъ родился. А пророкъ есть, свѣт повѣдаеть людѣмъ рано.
 

(...)
 

Почто месяць держить 30 дний, а неделя 4?
 

Толк. Четырех ради стихия: 1я стихия держит «Б». 2я «О», 3яя «Г», 4я «Ъ». Да то составивше, Богъ наречеться.
 

На 6мь стоить, два глаголють, 5 обличаста, 12 дивятся.
 

Толк. Два глаголють — Христос с самарянынею. На 6мь стоить Христос: въ 6й час ко кладязю придет, 5 обличасте — 5-ры книги Моисеовы, 12 дивятся — 12 апостолъ.
 

Четыре орли едино яицо снесоша, имже весь миръ препитѣша.
 

Толк. 4ре евангелисты, а яицо Евангелие, весь миръ исполниша евангелиальскаго учения.
 

Видѣхъ змия лежаща при пути, хапающа коня за пяту, и сѣде конь на заднюю ногу, жды избавления от Бога.
 

Толк, Путь есть вѣра, а конь человечество, а задняя нога человеческий послѣдний родъ. А змий — Диаволъ, ища кого поглотити.
 

Два стоять, а два идуть, а два минуються.
 

Толк. Небо и земля стоять, а солнце и месяць идеть, а день и нощь минуются.
 

(...)
 

Исус в стрѣлах, Моисей в чертозѣ, Павелъ в дѣвкахъ, Давидъ ся женить. Адамъ в сватехъ, Соломонъ по невѣсту ѣдеть. Рѣка среди моря течеть, а животъ во огни скачеть. А зватаи з горы стоя глаголеть: «Приидѣте, приидѣте». Инии приидоша, а инии змроша, а зватаю упокои.
 

Исус в стрѣлах, рекше въ Преображеньи. Моисий в чертозѣ, рекше в крабицѣ, Павел в дѣвках, рекше дѣиственик, Давидъ ся женитъ, рекше женъ много, Адам в сватех, той же толк. Соломонъ по невѣсту ѣдетъ, рѣка средь моря течеть, а живот во огни скачет. Звѣрь малъ саламандръ прованскы[21] в огни скачет, а не горит. А зватаи з горы стоя глаголет: «Приидѣте, приидѣте», инии приидоша, а инии изомроша, а зватаю покои. Рекше «приидѣте» Моисий и Илия, рекше апостоли пали на горѣ, а Христу упокои, рекше коли з горы сшел с ними и заказал имъ свое Преображение. Во Илопии рѣка Феозъ[22] сквозѣ море идеть, а вода морская к ней не пристанеть.
 

Рече внук бабѣ: «Баба, положи мя у себе». И рече ему баба: «Како ми тебе положити, а ты мя родилъ».
 

Толк. Внукъ есть Христос, а баба земля.
 

 
3

 

Что ради от жены родися и на древѣ распяться? И водою крестися?
 

Толк. Сего ради, понеже роди человеческы женою согрѣши. Диавол бо прельсти Евгу и Адам отпаде Рая. Такоже и Богъ омывает ядь диаволю, женою побѣние бысть Диаволу. Женою бо испаде из Рая человекъ, от жены воплотися Богъ и повелѣ вѣрным внити в Рай. А еже на древѣ распяту быти, сего ради яко от древа вкушь Адам испаде ис Породы, Богъ же сего ради на древѣ страсть приатъ. Да древом Диавол побѣжен будет и от древа животнаго приимут жизнь праведнии. А иже водою обновление, понеже при Нои умножившимся грѣхом въ человѣцехъ, наведе Богъ потоп на землю, потопи человеки на земли водою. Сего ради рече Богъ: «По немже погубих водою человеки грѣх ради, в немже паки водою очищаю грѣхи человекомь». Еже бо и нынѣ креститься Духомь и водою.