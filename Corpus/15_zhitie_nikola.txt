МѢСЯЦА ДЕКЯМБРЯ ВЪ 6 ДЬНЬ.
 

ЧЮДЕСА СВЯТАГО АРХИИЕРѢЯ ХРИСТОВЫ НИКОЛЫ
 

Господи, благослови!
 

Бысть въ врѣмена Костянтина Великааго[1] цѣсаря мятежь въ Фригии[2] от даифалъ.[3] И възвѣщено бысть Костянтину цѣсарю о нихъ. И посла 3 воеводы съ своими вои: Непотияна, и Урса, и Еронлиона, тако нарицаеме. Си отвезъшеся от славьнааго града Костянтиня,[4] присташа въ Ликийстѣй[5] епархи,[6] въ мѣстѣ, нарицаемѣмь Андриакии;[7] сущю пристанищю Мирьсцѣй,[8] митрополии, от трии поприщь.[9]
 

И изидоша поглумитъся, не сущю имъ подобъну плаванию. Изидоша же от воинъ етери, хотяще трѣбования брашьну обрѣсти. Обидяху же воини; и тяжа бысть въ нарицаемѣмь Плакомата, яко и мълвѣ быти бещисльнѣй.
 

Слышавъ же си святый Божий Никола, епископъ и пастырь цьркъви Божии, сущая ту люди убо умоль укроти, да ничьтоже зъла, ни обидъ створять. Абие же приде въ Андриаки. И поклонишася ему вьси. И увѣдѣвъше воеводы пришьствие святаго, и ти поклонишася ему. Въпрошении же бывъше от него, рѣша: «Мирьници есмъ и яко на брань грядемъ». И умоли я прити въ градъ и прияти от него благословление. И повелѣша воеводы вьсѣмъ мирьнымъ быти и ниединого обидѣти.
 

Придоша же етери от града и поклонишася, рѣша святому: «Господи, аще бы въ градѣ былъ, не быша такъ: три съмьрти без вины былы. Князь бо, мьзду възьмъ, тремь мужемъ повелѣ мечьмь умрети. И весь градъ немало плакася, имьже не бѣ ту». И абие умоли святый воеводы и съ ними иде въ градъ.
 

И бывъшю ему въ нарицаемѣмь Леонтѣ, въпраша сущихъ ту о приимъшиихъ осужение. И рѣша, яко ведоша я путьмь, нарицаемѣмь Диоскоръ. Въшьдъ же въ цьркъвь Крискентия и Диоскорида, пакы въпроси, и увѣдѣвъ, яко враты хотять изити. И бывъшю ему въ вратѣхъ, въпроси о нихъ. И рѣша ему, яко идуть въ нарицаемый Виранъ, бѣ бо мѣсто то мучимыимъ.[10] И пришьдъ, обрѣтъ народъ многъ и дьржаща спекулатора мечь и жидуща пришьствия святому. И пришьдъ на мѣсто, обрѣте три мужа; лица имъ убросъмь завязана, и поклоньша колѣна, и простьрша выя, и жидуща своея съмьрти. Святый же Никола, приимъ мечь от спекулатора, повьрже и´ на земли. Онѣхъ же, раздрѣшь от узъ, приведе въ градъ. И пришьдъ въ княжь дворъ, разби врата.
 

Абие же слышавъ от спекулатора, Еустафий князь, текъ, изиде поклонитъся ему. Тоже святый Никола отврати лице свое, глаголя: «Прѣступьниче Божий и кръвопииче! Како дьрзнулъ еси на мое лице прити, таково и толико створь! Не имамъ тебе пощадѣти. Се бо възвѣщю цѣсарю Костянтину о нихъже, еси створилъ и како строиши епархию». Князь же Еустафий, поклонь колѣнѣ свои, и рече: «Никакоже не прогнѣвайся на мя, господи, нъ увѣжь истину, яко азъ нѣсмь повиньнъ, нъ старѣишинѣ града Евдокий и Симонидъ». Увѣдѣвъ же, яко дъвѣ сътѣ литръ[11] злата възятъ да я’ погубить, и умоленъ бывъ святый от воеводъ отдасть ему грѣхъ, невѣрьно сътворь еже о нихъ лъжею съдѣяния.
 

Воеводы же, съ святыимь обѣдовавше, молиша и´ да имъ молитву створить. И приимъше благословление, отвезошася отътуду.
 

И присташа въ Фругии, и умириша вся мѣста противьная. И миръ многъ створьше, придоша въ славьный Костянтинь градъ. И велие сърѣтение бысть имъ от живущиихъ ту воеводъ, от цѣсаря и от князь, яко побѣду створьшемъ. И бѣша въ полатѣ цѣсаревѣ вельми похвалени.
 

Завида же имъ бысть от живущиихъ ту воеводъ. И намълвиша епарха Авлавия яко да убиють, давъше ему тысящю и боле седмь сътъ литръ злата да я’ погубить.
 

Сии тако обѣщавъ имъ, Авлавий епархъ въниде къ цѣсареви и глагола ему: «Владыко самодьржьче! Ковъ бываеть твоей дьржавѣ от хождьшиихъ въ Фругию. Увѣдѣхъ бо въ истину, яко ти убо съвѣщаша въстати на дьржаву твою, обѣщавъше посъланыимъ съ ними къняжия, и дары, и большая чьсти. Азъ же увидѣхъ и не могохъ молчати,[12] яко есть таковая неправьда. Тѣмьже, еже воля дьржавѣ твоей, то сътвори». Цѣсарь же прогнѣвавъся, яко о животѣ своемь увѣдѣвъ; абие, не истязавъ ихъ, повелѣ вести я’ въ тьмьницю.
 

Лѣту же минувъшю, вражьдующе и намълвиша епарха Авлавия, глаголюще ему: «Почьто я’ въвьрже въ тьмьницю и остави имъ чивотъ? Вънутрь бо суще, имуть възмощи и себѣ помощь створити». Слышавъ же епархъ, яко и вънутрь сущь себѣ помагають, абие възвѣсти цѣсарю си. Цѣсарь же услышавъ, яко и вънутрь сущь на нь ковъ творять, повелѣ въ нощи мечьмь усѣкнути я. Епархъ же слышавъ, посла къ приставьнику тьмници Илариану, глаголя яко: «Три мужа воеводы, яже имаши въ тьмьници, уготови умьрети въ нощь сию».
 

Капикларини же Иларионъ, слышавъ си, съ сльзами рече трьмъ мужемъ: «Страхъ мя одьржить велии, и боюся, и трепещю, яко благо бы ми да быхъ васъ не видѣлъ. Ныне же глаголю и слышю съ вами, утрѣе же от себе разлучимъся, понеже повелѣно бысть умрети вамъ. Нъ еже вы есть въ имѣнии ли злато, ли срѣбро, ли ино чьто, — емуже что хощете оставити,[13] яко въ сию нощь повелѣно вы умрети бысть».
 

Слышавъше же се, мужи абие растьрзаша ризы своя и власы своя обръваша, и пьрстию посыпавъше, възъпиша, плачюще и жалостьно рыдающе, глаголаху: «Чьто бо не оправьдахомъ, да тако погыбнемъ?» Непотиянъ же въ память пришьдъ, яже створи святый Никола трьмъ мужемъ, иже въ Ликии, рече плачася: «Господи Боже святаго Николы, помилуй ны! Якоже створилъ еси трьмъ мужемъ, иже въ Ликии, неправьдою осуженомъ, и съпаслъ я’ еси от съмьрти, и ныне ны съпаси, святый Николае, Христовъ рабе; аще и далече еси, нъ близъ да будеть ти молитва наша, и къ Богу възъпи о насъ да съпасени бывъше подобьни будемъ поклонитися твоей святыни». И си рекъшю Непотияну, тожде и трие мужи, яко единѣми усты, тако възъпиша.
 

Святый же Николае видимо явися цѣсарю Костянтину и рече ему: «Въстани и отпусти три мужа воеводы, яже имаши въ тьмьници, яко оклеветани быша. Аще ли ослушаешися мене, брань створю ти въ Дьрачи, и плъть твою птицамъ прѣдамь, и молитву сътворю на тя къ великому цѣсарю Исусу Христу». И рече цѣсарь: «Кто убо ты еси и како въ мою полату въниде?» И рече святый: «Азъ есмь Николае грѣшьный, сый въ Ликии и въ Мурѣхъ митрополить». И се рекъ, отиде.
 

И то же глаголя, явися Авлавию епарху: «Авлавие, враже несмысленый[14] умъмь, въстани и пусти три мужа, яже имаши въ тьмьници. Аще ли ослушаешися мене, молитву сътворю на тя къ великому цѣсарю Исусу Христу, и въ недугъ въпадеши, и чьрвьмъ будеши въ сънѣдение, и вьсь домъ твой погыбнеть зълѣ». И рече ему Авлавие епархъ: «Ты убо кто еси, таковая глаголеши?» То же святый рече: «Азъ есмь Николае, грѣшьный рабъ Божий, сый въ Ликии и въ Мирѣхъ митрополитъ». И си рекъ, отиде.
 

Въспрянувъ же, цѣсарь възъва протокурисара своего и рече ему: «Възвѣсти епарху, яже видѣхъ». Такоже и епархъ посла курсора своего, тако же съказавъ. И повелѣ цѣсарь прѣдъстати воеводамъ от тьмьнице прѣдъ лицьмь его.
 

И шьдъшемъ же мужемъ от тьмьнице, рече имъ: «Кыми кореньми творяще, таковы съны намъ посласте?» Они же мълчааху. Въторицею же въпрошени бывъше, Непотияномь отвѣщану бывъшю: «Владыко самодьржьче! Мы корения не вѣмъ, ни таковыихъ сътворихомъ на твою дьржаву. Аще ли есмъ таци, въ горьшая мукы да прѣдани будемъ».
 

Цѣсарь же рече имъ: «Вѣсте ли етера Николу, тако нарицаема?» Они же, слышавъше имя святаго Николы, яко единѣми усты, тако възъпиша, съ сльзами глаголюще: «Господи Боже святаго Николы, послушай насъ! И якоже съпаслъ еси три мужа, иже въ Ликии осуженыя бес правьды, и ны съпаси, умирающа бес правьды, святый Николае!» Цѣсарь же рече имъ: «Рьцѣте ми, къто сь есть Николае». Нипотиянъ же рече ему вся, елико сътвори святый Николае, и тако съпасе хотящая умрети бес правьды.
 

Тоже цѣсарь рече имъ: «Не азъ даю вамъ животъ, нъ егоже вы призывасте святаго Николы. У негоже, шьдъше, постризѣте главы своя». И дасть имъ съсуды цьркъвьныя и Евангелие злато съ камениемь драгыимь украшено, и посла я въ Ликию.
 

И постригоша главы своя, дающе нищиимъ злато много въ нарочита врѣмена. По многа же лѣта се творяху, славяще Бога, творящааго велия и дивьная чюдеса, якоже есть писано, яко «Дивьнъ Богъ въ святыихъ своихъ».[15] Тому слава и дьржава съ иночадыимь Сынъмь его и Прѣсвятыимь и Животворящимь Духъмь ныне и присно и въ бесконьчьныя вѣкы вѣкомъ. Аминь.
 

Чюдо 2 святаго и великаго отьца и архиерѣя Божия и чюдотворьца Николы, бывъшаго въ Мирѣхъ Ликиинѣ.
 

Господи, благослови!
 

Добро есть намъ Божие писание къ вамъ проповѣдати, вѣрьнии, въспомянувъше пророчьскый онъ глас, глаголющь: «Въ истину чюдьнъ Богъ и милость его въ святыихъ его, волю его вьсѣмь створи»;[16] яко и ныне въ чловѣцѣхъ быша чюдотворьца Николы, бывъшемъ въ нашихъ лѣтѣхъ.
 

Чловѣкъ нѣкто, живый въ Костянтини градѣ, именьмь Дьмитрий, имѣяи вѣру и надѣждю велику къ святому Николѣ. И възьмъ на прѣчистое и прѣславьное праздьньство свѣща и масло и вся, яже на потрѣбу праздьнику суть святому Николѣ, пошьдъшемъ же имъ въ кораблици от славьнааго града Костянтиня къ иному граду именьмь Анфурату,[17] бо бѣ святаго цьркы въ томь градѣ. Да тамо по вься лѣта исхожаше сь мужь вѣрьный къ святому Николѣ, творяше память святому.
 

Идущемъ же имъ томь дьне от славнаго града Костянтиня, бѣ же томь дьне тихо море. И кде бысть къ полунощи, идущемъ имъ посредѣ моря, вънезапу бѣ вѣтръ великъ въста, и съвьрху туча велика и бѣда великая, кои пърѣ раздьра наполы и въвьрже въ море.
 

И хотяху къ краеви плути, и вълны силны пришьдъше избиша имъ весла изд руку. И тому единому Дьмитрию дьржащю весло; и пришьдъши вълна и тому издрази и въвьрже въ море весло. И ту тако опроврати кораблиць. И ино не изиде из устъ его развѣ се: «Святый Николае, помози ми!» И тако иде на дьно моря и сѣде на дьнѣ.
 

О велие чюдо! Страхъ бо мя великъ одьржить, братие, о семь, еже вы хощю съказати о семь чюдесе.
 

Вънезапу бо ту тако обрѣтеся святый Николае и, възьмъ и’ въ тъ часъ на руку своею, изиде из моря. И посади и въ хлѣвинѣ своеи посредѣ, заключенѣ сущи. И онъ мьняшеся на дьнѣ моря сѣдя, и великъмь гласъмь въпияаше бес прѣстани: «Святый Николае, помози ми!»
 

И тъ глас слышаще, сусѣди чюдяхуся, глаголюще къ себѣ: «Акы гласъ есть нашего сусѣда Дьмитрия, нъ тъ въчера бѣ отшьлъ. Да како е скоро пришьлъ? Како ли е въ градъ въшьлъ нощию, а заключенъ бысть? Поидѣмъ и видимъ въ хлѣвинѣ». И въжьгъше свѣща, видѣша хлѣвину заключену; а глас единаче исхожаше сице: «Святый Николае, помози ми!» И рекоша: «Разбиемъ ключь да видимъ, или татие или кто». И въжьгъше свѣща многы, разбиша ключа и вълѣзоша въ клѣть съ свѣщами. Мнозии не познаша его; приступиша же къ нему близъ и познаша и; и видѣша нагу главу и воду, текущю съ главы слану отъ моря, и от пъртъ яко рѣка течааше. И рекоша ему: «Како еси вълѣзлъ въ хлѣвину заключену? Куду ли, чьто ли тако скоро възвратилъся еси, въчера отшьдъ, а ночьсь възвратилъся еси? И чьто ли еси вьсь мокръ?» Онъ же вься та съпослушавъ, акы отъ съна възбънувъ, рече къ нимъ: «Да къде се есмь? И вы къто есте, оже мя въпрашаете?» И они отвѣщаша ему: «Мы сусѣди есмы твои, и се въ хлѣвинѣ своеи сѣдя бесѣдуеши. Да чьто се тебе дошьло?» И отвѣщавъ къ нимъ, рече: «Се тъкъмо вѣдѣ: идущемъ намъ по морю, вънезапу туча и вѣтръ великъ приде и обрати корабль на нице, и идохъ на дьно моря. И се ныне къде есмь, сьде ся обрѣлъ — не вѣдѣ». И свѣтяще свѣщю близъ его, зьряху, како течаше вода морьская съ главы ему и съ пъртъ акы рѣка. Тъгда страхъ великъ прия и ужасть вься позорующая ту.
 

И бывъшю дьни, ту въ градѣ дальнии сусѣди слышавъше, и вьсь градъ течаху на позоръ чюда того. И видяще, дивляхуся и славляаху Бога, пѣснь приносяще Спасу Богу нашему и избьранику его, творящему издрядьна и дивьна чюдеса.
 

Чюдо 3. Сумеонъ именьмь нѣкъто, Божий чловѣкъ, исповѣдьникъ чистъ въ чьрньцьстьвѣ сы прѣбывая и присно моляся Богу, яко и въ чюдесьхъ прѣбывая, якоже и от Десяти градъ[18] прозъвася.
 

Имяше же въ ты дьни слугу именьмь Николу, и тъ ему работаше вьсу работу. И тъ посла и на страну Катавольску[19] на работу въ корабли. Бѣ бо море тихо вельми и бѣло. Ти же пловяху тихо и скоро, гребуще съ усьрдиемь и съ радостию; якоже и на кърмѣ убо стоя, радоваашеся и играше. Идущемъ же имъ на полудьни, вънезапу въ единомь часѣ мьрче, и бысть нощь, и не вѣдяаху, камо ити. И потомь въста вѣтръ великъ угъ съ тучею великою и съ громъмь, и вълны быша выше корабля. И бы бѣда велика, якоже и весла издрази и въвьрже въ море, и вѣтрило наполы раздьра. И от страха велика падоша ници въ корабли, и уже бо ся бяху отчаяли живота. А корабль горѣ хожаше на вълнахъ, и они ници лежаще, кричаху и молящеся, сице глаголюще: «Святый Николае, помози ны и избави ны!»
 

И клячащемъ имъ въ корабли молящемся, и Николае калогеръ въсклонися, видѣти хотя моря. И узьрѣ чловѣка въ бѣлахъ ризахъ ходяща. Оле, чюдо, улучиша надѣжю и не погрѣшиша! Зьряше же Никола чьрноризьць близъ къ кораблю идуща святаго Николу великааго чюдотворьца, по морю идуща, яко по суху, очима своима явѣ, бесѣдующа сице къ нему, и въ корабль вълѣзуща съ радостию и глаголюща: «Въстани, брате, ничьтоже бояся, не лѣнися, ни дрѣмли, нъ иди на свою работу, имѣя радость; отселѣ съ тобою бо есмь, егоже от сьрдьца призываеши, Николы от Миры суща, да се ныне слави Бога». И то ему рекъшю, ищезе от очию его. И от того часа бы тихо море въ мьгновении очию, ста и туча, и вѣтръ, и бы тишина велика. И къдеже имъ бяше ити, то тамо вѣтръ тихъ потязаше. И еже бяше дъвѣма недѣляма прѣити, то единомь не реку дьни быша, нъ единомь часѣ прѣидоша. И тако прославиша Бога, и тако пояху: «Чюдьнъ Богъ въ святыихъ своихъ».
 

Чюдо 4. Агрикъ[20] нѣкъто именьмь, живый въ странѣ Антиохиистѣй близъ срачинъ,[21] богатъ сы вельми и любяше вельми святаго Николы, имѣя единого сына и творя по вься лѣта память святому Николѣ, канонъ и утрьнюю и литургию; и ставяше дъвѣ тряпезѣ: пьрвую братии Божии убогыимъ, а по литургии — сьрдоболямъ и другомъ, сусѣдомъ и инѣмъ.
 

Бѣ же цьркы святаго от града пять попьрищь въдале на чистѣ поли. И тамо на вся лѣта събирахуся людие — мужи, и жены, и дѣти — на память святаго Николы.
 

Въ едино же лѣто на прѣславьную его память и вьсѣмъ людьмъ идущемъ на святый тъ съборъ, онъ же благовѣрьный мужь, приготовавъ свѣща, и масло, и тьмьянъ, и еже на потрѣбу на канонъ и на утрьнюю, таже пусти сына своего единочадаго именьмь Василия съ отрокы и рече: «Иди, чадо мое, къ святому и великому господину нашему и теплому заступьнику, и сътвори служьбу, и канонъ, и утрьнюю, и литургию. Таже придеши на обѣдъ; азъ и мати ти, сьде оставъша да учинивѣ, еже на потрѣбу братии Божии, гостьмъ и вься, яже суть на пользу». И то слышавъ, Василий радъ бывъ и веселъ, и поклонивъся отьцю и матери, отиде къ святому Николѣ.
 

И дошьдъшю ему къ святому, и вечеръ и канонъ пѣвъшю, и утрьнюю поюще наполы, рано вънезапу придоша срацини и сташа около цьркъве и пояша вься люди, и оного сына Василия благовѣрьнааго оного мужа именьмь Агрика. И ведоша и въ срачины, и ту приведъше я въ островъ Критьскый. Сына же Агрикова Василия избьравъше, понеже бяше добръ и лѣпъ, даша и´ кънязу сорочиньскому Амирѣ.[22] Видѣвъ же и´ Амира вельми красьна, въздрадовася и рече: «Сь уноша рода велика есть былъ. Достоинъ есть да будеть прѣдъ лицьмь моимь». А другыя продаша, а другыя же въ тьмьници затвориша.
 

Родителя же Василиева, отьць и мати, слышавъша бѣду бывъшую и великую печаль, многъ плачь бы и велико рыдание въ дому ихъ. И въ печали за дъвѣ лѣтѣ святому Николѣ не сътвориста памяти, ни свѣщь, ни масла пустиста; нъ паче егда память святому придяше, то поминающа чадо свое, въ свѣщь мѣсто и масла сльзы многы, и рыдание, и кричание пущаста.
 

Чьто ли реку, любъвьници? Къто ли можеть та вься исповѣдати, или къто я можеть утѣшити? Или къто можеть стенания или въздыхания матерьня издрещи, яже стенаше и въздыхаше от сьрдьца, или огньныихъ сльзъ отьчь, тьрзание же власъ матере, тако бяше положила на земли, якоже и на мнозѣ вълнѣ сѣдяше, а глаголющи: «Сыну мой драгый иночадый, да быхъ тебе не породила, ни познала! Како тебе не узьру съ дѣтьми, иже ти суть были съвьрстьници? Како ли тебе не прихващю рукама своима или усты своими цѣлую или по пути или по двору ходяща тя? Добрѣе ми бы да тя быхъ видѣла на одрѣ лежаща въ болѣзни, да тя быхъ подъвигнула, и положила, и послужила, неже бы да въпалъ въ сквьрньнѣи руцѣ. Или от Бога да пришелъ ангелъ, таже душю твою приялъ, то съ радостию ти быхъ тѣло твое съкутала, а моя чрѣсла и сьрдьце не бы ся ръвало, — абы въ чюжю землю не заведенъ!»
 

Събираху же ся къ нима от инѣхъ градъ и от вьсии ближикы и друзи, и увѣщавахуся, и чюдяхуся вънезапу бывъшю полону. И бывъше въ радости мѣсто плачь, и въ пѣнии мѣсто на святаго Николы дьнь рыдание въ нихъ и сѣтование. И тако я утѣшающе, глаголааху. «Чьто естьчюдьнѣе святаго Николы или сильнѣе? Разумѣйте въ чюдесьхъ его, колико створи: из дьна моря чловѣкы избавивъ, и от меча избави, и ис тьмьниця, и егда хотяше посѣщи три оны мужа безъ грѣха. И съ вечера нощию цѣсарь Костянтинъ възъва епарха и рече: “Утро изведи три муже ты ис тьмьницѣ посѣци”. Тъгда слышавъ епархъ отъ цѣсаря, пусти къ мужемъ тѣмъ тако и рече: “Покайтеся нощь су да будете готови; утро бо, ми реклъ цѣсарь, еже усвьнеть, тоже вы хощю посѣщи”. И то слышавъше, ти мужи начаша плакати, глаголюще и Бога моляще: “Святый Николае, помози ны, избави ны горькыя сея съмьрти!” И той нощи полунощи явися святый Николае цѣсарю Костянтину въ полатѣ и глагола: “Аще не пустиши мужь тѣхъ, то пожьгу домъ твой и тебе”. И то слышавъ цѣсарь и рече къ епарху: “Приведи мужа ты”. И приведоша я, и рече имъ: “Знаете ли Николу от Миры?” Они же рекоша: “Знаемъ, господинъ бо то нашь и митрополитъ”. И рече имъ цѣсарь: “Идѣте, Богъ вы и святый Николае прощаеть”. И одаривъ я, пусти домови. И въставъше, идоша съ великою радостию домови, хваляще и славяще Бога и святаго Николу, избавльшаго я от горькыя съмьрти».
 

Та же вься слышавъ Агрикъ от сусѣдъ и от другъ своихъ, утѣшися и, въставъ, иде къ женѣ своей и рече: «Воле ты жено, е ли ныне нама польза, оже вѣ се плачевѣ дьнь и нощь третиее лѣто, и святаго забыховѣ, и не идоховѣ къ нему. Нъ ныне уже, жено, послушай мене, и съ великою вѣрою поидивѣ къ святому и да ся помоливѣ; и вѣдѣ, яко велико утѣшение прияти имавѣ, и съ надѣжею доброю и великою възвратитися; и тако имавѣ улучити, яко въ наю руцѣ въдати имать святый наю чадо или проявити нама имать: живо ли будеть тамо, въ работѣ ли, или мьртвъ». И та вься слышавъши отъ мужа своего, рада бывъши, рече къ мужеви своему: «Да възьмъша свѣща и масла доидивѣ». Бѣ бо приспѣлъ праздьникъ святаго Николы. И пакы рече къ мужеви своему: «Господи мой, поидивѣ къ святому. Ныне бо ми душа радуеться, ныне бо ангели съ земьныими чловѣкы радуються».
 

И въставъша идоста, и инѣхъ людии мъножьство. И створиша вечеръ канонъ святому, пѣснь мъногу пѣвъше, възвратишася домови. И пояша сусѣды и сьрдоболя на вечеру, и сѣдоша на тряпезѣ. Начаша ясти и пити, славяще Бога и святаго Николу и поминающе дѣтища своего и святаго чюдеса.
 

И начаша пьси лаяти; бяху бо пьси мнози у него, и заячии, и овьчии. Начаша прилѣжьно пьси лаяти, и рече господарь къ отрокомъ: «Видите, чьто притужають пьси, или звѣрие пришьли?» Рѣша отроци: «Нѣсть ничьтоже». Пьси же боле того притужати начаша ему. И ту рече господарь къ гостьмь: «Поидѣмъ да видимъ съ свѣщами, звѣрь ли е вълѣзлъ въ дворъ». И поидоша съ свѣщами многами, и видѣша чловѣка, посредѣ двора стояща въ свитахъ срациньскаахъ и въ ушьвѣ, и ужасошася. И пакы приступиша ближе къ нему съ свѣщами, зьряху отрока уна стояща и въ руцѣ дьржаща стькляницю пълну вина.
 

О страшьно и дивьно чюдо! От безбожьныихъ срачинъ единомь часѣ примъченъ бысть и поставлено на дворѣ отьчи посредѣ.
 

Отьць же его зьря стояше. Онъ же стояше, акы бълванъ, дьржя стькляницю съ винъмь и ничьтоже бесѣдоваше. Отьць же много зьрѣвъ и чюдивъся, и хотя познати и´, страхъмь и радостию объдьржимъ, и рече великъмь гласъмь сице: «Чадо Василю, се ныне на тя зьрю, въ истину ты ли еси, сладъкый мой сынъ? Или стѣнь ми ся нына кажеть тобою?» И дѣтищь скоро отвѣща: «Азъ есмь единочадый твой сынъ Василь, егоже безбожьнии срацини полониша и ведоша въ Критъ, от твоею пазуху и от матеру оттъргъше». И та вься послушавъ, отьць простьръ руцѣ свои, нача и´ цѣловати по очима, по главѣ и по ушима, по руцѣ и вьсуду, а въпрашая: «Рьци ми, драгое мое чадо, како еси от безбожьныихъ рукъ убѣжалъ, или съ кымь, чадо мое, или съ дружиною съвѣщавъся еси прибѣглъ? Не мози, чадо мое, утаити мене, нъ повѣжь родителю своему бывъшая си». И сынъ нача отьцю отвѣщати: «О вьсемь семь, еже мя въпрашаеши, не вѣдѣ ничьсоже. Нъ се ныне въ Критѣ на вечери прѣстоялъ есмь князу срачиньскому, — якоже мя полониша въ Критъ, и тако мя даша князу своему, да от того дьне князь пристави мя себе чьрпати, — да ныне рече ми князь и господинъ мой: “Чрѣпли”. И чьрпавъ, и хотѣхъ ему дати въ руку стькляницю сию. Не вѣдѣ, къто мя сильнъ вънезапу похыти и стькляницю пълну сию, якоже се и еще дьржю, и постави мя сьде. И не вѣдяхъ, яко на земли ли стою. Тако бо мьняхъся, яко бо вѣтръмь носимъ бѣхъ. И ту ми приде глас, глаголя ми: “Видиши ли чьто?" И азъ въ ужасти велицѣ бывъ, видѣхъ поставляюща мя великааго Божия Николу».
 

То слышавъ, отьць радости великы напълнивъся о велицѣмь томь чюдѣ, и приимъ за руку сына съ великою и славьною радостию възведе и´ горѣ, и прѣда и´ матери, и рече: «Жено, вижь наю заступьника, коль велика слава его и сила? Вижь, како на скоро услыша на помощь наю и утѣши на, яко помолиховѣся. Онъ же скоро поможе нама, теплый заступьникъ. Вижь, жено, наю спасения скора!»
 

То же глаголющю Агрику къ женѣ своеи, мати прѣхватящи и´ рукама своима, облобызавъши все тѣло его, глаголющи: «Уже тя имамъ въ руку своею, чадо мое драгое! Съ Божиею помощию имамъ тя, единочадый сыну мой, утѣху души моей! Имамъ тя и дьржю тя въ руку своею ныне, егоже азъ мьняхъ въ поганьскахъ странахъ умьрша».
 

Тако и инако много глаголющи матери къ сыну, събьрашася сусѣди и сьрдоболя, и бы радость велика, и праздьникъ святаго дъвоици створиша къ святѣи цьркъви его. И течаху вьси чловѣци на чюдо видѣть отрока. И зьряше его, чюдяхуся и славляху Бога и святаго Николу, избраника Божия и заступьника теплаго.
 

Чюдо 5. Другое да вы съкажю чюдо.
 

Уноша бѣ нѣкъто именьмь Никола, дѣмоньскъмь мучениемъ объдьржимъ, лежаше мѣсяць шесть, огньмь великъмь объдьржимъ. И не та едина бяше ему бѣда, нъ и нозѣ ему бяшета ся съкърчилѣ, яко нимало не можаше ходити, ни простерети, нъ пълзаше на лядвияхъ. Просто же да реку, яко всѣми съставы не можаше гъбати. Огнь бо тъ великый жьгыи и удъ, глъбяше сьрдьце ему, и от пламене огньна тѣло бяше ему вьсе распалено. Неже то едино, нъ вси уди исъхли ему бяху. И врачеве же, приходяще, не можаху никоеяже пользы створити. И тако пришьдъ въ велику бѣду, яко ни врачемъ имяше чьто дати, ни самому о чемь прѣбывати.
 

И видѣ чловѣкы си на святаго Николы праздьньство идуща мъногы съ свѣщами въ цьркъвь къ святому Николѣ на канонъ. Да и онъ купи свѣщю противу убожьству своему, бѣ бо убогъ вельми, и нача ползати по земли, ити къ святому. Идущю же ему, явися прѣсвятый и великый помошьникъ Никола на пути и рече: «Къто ты еси? И откуду идеши, и къ кому идеши? Что ли трѣбуеши или что ти бѣды есть? И чьто ради ныня сиць трудъ приемлеши?» Онъ же, объдьржимъ страхъмь великъмь и отъ труда велика многапутьнаго сѣдъ на единомь мѣстѣ, исповѣда ему вьсю бѣду свою и болѣзнь. И ту рече ему явивыйся: «Аще хощеши цѣлъ быти, поиди въ слѣдъ мене». И приведе и´ святый до святыя цьркъве своея, и ту ищезе. И онъ иного не видѣ, развѣ еже поидоша чловѣци съ свѣщами въ цьркъвь на литургию. Да и оно видѣвъ въждьгъ свѣщю свою, ту же пълзати нача.
 

И пакы съ ними възвратися къ святуму, и ту видѣ икону. И припълза, въсѣде у нея; и ту видѣвъ образъ на иконѣ святѣй святаго Николы, позна и´, яко бѣ явилъся ему на пути, и възъпи великъмь гласъмь, глаголя: «Святый Николае, якоже ми ся еси обѣщалъ на пути и рече ми: “Аще хощеши цѣлъ быти, поиди въ цьркъвь мою”, и доселѣ самъ мя еси привелъ. И ныне помилуй мя, дължьнъ бо ми еси, ицѣли мя и отдай дългъ свой мънѣ ныне».
 

И та глаголавъ вься, възьрѣвъ на икону святаго и видѣ пакы явѣ святаго Николу, якоже и на пути. И въскрича великъмь гласъмь и рече: «Двигнѣте мя!» И ту стоящии двигоша и´. И объимъ икону святаго Николу обѣма рукама своима, и лобызая глаголаше: «Теплый заступьниче, помилуй мя!» Начаша же ему жилы простирати и кости, и ста простъ на земли, и прѣкрьсти рукама своима тѣло свое тришьды, и помаза ся святьшмь маслъмь от святаго Николы кандила. И излѣзе иж него дѣмонъ; и исцѣлѣ, и стояше простъ. И потомь пакы приимъ святую икону, цѣловаше святаго. И бывъ съдравъ Божиею радостию и святаго Николы. И видѣвъше вьси дивьное чюдо милосьрда и чловѣколюбьца Бога, дающаго благая рабомъ своимъ молитвами святаго Николы. Славу и пѣснь да въсълемъ.
 

Чюдо 6. Азъ же вамъ другое чюдо да повѣдѣ, да не мозѣте лѣнитися, нъ ясно послушайте.
 

Попъ нѣкъто именьмь Хрьстофоръ от града Тухина[23] тако имяше обычай по вься лѣта ходити на праздьникъ святаго Николы въ градъ Муры, къде лежить святый Николае. И ту покланявъся, приходяше домови. И от святаго тѣла его миро въземля, приносяше въ домъ свой на освящение вьсему дому своему.
 

Въ едино же лѣто приготовися ити съ дружиною къ святуму. Идущемъ имъ къ святуму близъ, и ту я сърѣтоша аравити и, поимъше я, ведоша на свою землю. Бѣ же ихъ вьсѣхъ полонено тридесяте мужь. И ведоша я домови, поставиша я натрое: едину часть подъ мечь, а другую продати, а третиюю въ тьмьници затвориша. Попа же Хрьстофора на посѣчение отълучиша. И приведъше я на мѣсто, начаша сѣчи по единому. И доиде до попа. И ту стоя, попъ Христофоръ призываше святаго Николу, глаголя: «Избави мя от меча сего и помози ми, теплый помощьниче!»
 

И ту абие ста святый Николае, акы на дъсцѣ писанъ въ ризахъ прѣдъ нимь, и рече ему: «Не бойся, брате, азъ бо есмь съ тобою».
 

И ту пришьдъ мечьникъ, и поя попа да и´ посѣчеть. И святый въ слѣдъ идяшеть. И къде и´ доведоша до мѣста, къде сѣчаху, рече мечьникъ попу: «Поклони главу». И поклони ту. И рече святый Никола къ нему: «Не бойся». И яко хотѣ посѣщи, и ту тако святый изд рукы изя ему мечь. И ста мечьникъ, забывъся, и рече къ попу: «Къде мой мечь?» Рече попъ: «Никола ти възя». Мечьникъ рече: «Да къде е?» Попъ рече: «Отъстои у тебе». И рече мечьникъ: «Пожиди ту».
 

Попъ же стояше съвязанъ опакы. Святы же Никола рече къ попу: «Не бойся». Шьдъ, мечьникъ принесе другый мечь и рече попу: «Поклони главу». И хотѣ ударити. И ту простьръ руку святый Никола, изя мечь. И ражнѣвася аравитъ на попа и рече: «Вълхъвъ ли еси? Къде мечь?» Рече попъ: «Никола възя». И онъ пакы третий възя. И сърѣте и´ святый, исхыти изд рукы. И приде къ попу тъщь, и рече: «Повѣжь ми, кый то Никола». И рече попъ: «Иже въ Мурѣхъ Ликионѣ». Рече аравитъ: «Аще то есть, тъ великъ тъ мужь и добръ. Много бо есмь то слышалъ, еже твори добра чловѣкомъ». И раздрѣши попа и ины три мужа, имъже посѣченомъ быти съ попъмь.
 

И приведъ я вься четыри и прѣдъ поставль, въпрашаше попа о святѣмь, како и´ видѣлъ. И попъ съказаше ему вься та по ряду: и како ся ему являлъ, и како ему изималъ изд рукы мечь. И слышавъ то аравитинъ от попа, велми почюдивъся, рече: «Великъ Богъ крьстьяньскъ». И рече къ мужемъ: «Азъ васъ даю тому Николѣ дьньшьнии дьнь». И поимъ я’, изведе и-своея земля. И настави я’ на путь, рекъ имъ: «Идѣте къ святуму Николѣ»; бѣ бо оттуда близъ. И аравитинъ възвратися въ домъ свой, а си славяще хваляху Бога, поюще, и святаго Николы, иже я избави от горкаго меча и лютыя съмьрти.
 

<...>
 

Чюдо святаго Николы. Петръ рекомый, въ благыхъ памятьнъ чьрньцъ, от воискаго бывъ участия, ту бо бяше учетанъ в пятѣмъ полцѣ старѣйшина[24] Съ вои пустиша и´ срацинъ воеватъ. Сълучися, якоже и многашды бываеть въ чловѣцѣхъ, побѣжену быти от поганъ; и избьеномъ бывъшемъ, а другымъ изманомъ. Такоже и того Петра яша. И приведъша я къ князу срациньску, показаша. И повелѣ князь пустити я въ градъ Самарѣискъ[25] предати я старѣишинѣ, иже ту въ градѣ. Того же Петра повелѣ въ твьрду тьмьницю въсадити и´, и нозѣ оковати дъвоими оковы, и уже на шию възложити, понеже бѣ воемъ староста. И бы тако повелѣние.
 

И ту сѣдя въ узахъ, помышляше своя прегрѣшения, еже въ житии сътвори. И рече: «Сь грѣхъ бы на мънѣ достоино и правьдно, якоже и горѣе сего достоинъ есмь, понеже сълъгахъ Богу пьрвое. Въ бѣдѣ бо быхъ велицѣ и молихъся святому Николѣ, и потомъ обѣщахъся, сице рекый: “Избави мя, святый Николае, да ся постригу от жены и от дѣтии къ апостолу Петру въ Римъ”.[26] Къде мя избави святый Николае, ту же азъ забыхъ и не сътворихъ, еже ся бяхъ обѣщалъ святому. Да достоинъ есмь и горьшю сего бѣду прияти. Хвалю тя, Владыко мой, и святаго Николу, аще и въ тьмници есмь ли въ оковѣхъ сѣдяи. И сътворихъ лѣто все ту, и пакы рѣхъ въ собѣ: “Азъ съвѣдѣ, святый Божий Николае, нѣсмь достоинъ николиже съпасения. Да тѣмь уже не съмѣю милости просити о избавлении. Ты же, якоже имаши обычай от печальныихъ вьсе даваи[27] и молитвы своя простираи, къ тебе бо простираю и молюся, и проповѣдника къ Нему наричю да мя избавиши от узъ сихъ, да отселѣ въ миръ не обращюся, ни въ домъ свой, ни къ женѣ своей, ни къ дѣтьмь своимъ, нъ да иду въ Римъ къ святому Петру и да ся постригу. И ту лѣта своя и животъ свой съконьчаю до съмьрти въ чьрньчьствѣ. Да елико имаши дьрзновение къ Владыцѣ, моли за мя”». Тако ино много бесѣдовавъ мужь сь. И яся алчьбѣ и молитвѣ; и сътвори недѣлю всю, не въкуся чтоже.
 

И коньчавъ недѣлю, явися ему теплый заступьникъ и великый Николае и рече къ нему: «Молитву твою, Петре брате, услышахъ и стенание сьрдьца твоего разумѣхъ. И чловѣколюбьца Бога за тя умолихъ о избавлении. Обаче егда тъ самъ реклъ: “Просите — и приимете, и дасться вамъ; тълцѣте и отвьрзуться вамъ”,[28] — да ся не отлучаемъ чловѣколюбия его, и еже на пользу намъ подати имать». Та же вься рекъ, святый Николае повелѣ въкусити ему брашьна, рекъ: «Въздай молитвы къ Богу». И отъиде.
 

И пакы явися ему въторое святый Николае, весело глядая и рече къ нему: «Азъ, брате, вѣру ими ми, яко нѣсмь почилъ, о тебе моляся благому Богу. Нъ не вѣмь, чьто мыслить милосьрдый Богъ сътворити. Азъ ти покажю молитвьника достойна и помощьника. Да вѣдѣ, иже помолиться къ Богу о тебе, тъ да сътворитъ хотѣния наю». И глагола ему Петръ: «Да кто есть, святый отьче, паче тебе молящася къ Владыцѣ, яко и вьсь миръ призываеть тя на помоць, и ты спасаеши вьсь миръ?» Отвѣща къ нему великый Николае, и рече: «Вѣси ли Семеона Правьднаго,[29] иже на руку своею Христа приятъ, четырми десяты дьнии вънесе на руку въ цьркъвь?» — «Вѣдѣ, святьче Божий, тъчью не знаю чловѣка, развѣ еже есмь слышалъ въ святыхъ Евангелиихъ». Ту же чловѣколюбьць Николае рече: «Да того оба моливѣ непрестаньно; мощьнъ бо есть и стоить у престола Владыкы и съ Крьстительмь Иоанъмь и святою Богородицею. Да иже тъ ся помолить, то ту тако хотѣние наю дасть». То же рекъ, святый Николае отъиде от него.
 

Въспрянувъ же ся, чловѣкъ сь нача молитися въ алчьбѣ къ святому Николѣ, а святый Николае моляше святаго Сумеона.
 

И поимъ правьдьный Сумеонъ святаго Николу, идоста къ мужю утѣшити и´ и избавити и´ от узъ и от бѣды тоя. И рече Сумеонъ: «Мужайся, брате, и въспряни». Онъ же, очима прозьрѣвъ, видѣ великаго Семеона стояща, палицю имѣя злату и дьржа и´ въ руку, въ бѣлахъ ризахъ и съ святымь Николою. И рече ему святый Семеонъ: «Ты ли еси, иже призываше дьнь и нощь?» Онъ же, одъва уста своя отвьрзе, рече: «Ей, азъ есмь оканьный и грѣшьный, святьче Божий, съгрѣшивъ мъного». И рече: «Да съхраниши ли, еже еси обѣщалъ ся пострѣщи въ чьрньчьство?» Рече мужь: «Ей, господи». И рече святый: «Не мози сълъгати мънѣ, яко и Николѣ». Рече мужь: «Ни, господи». Рече святый Семеонъ: «Ельма ся поручиши, излѣзи, пакости не имѣя никакояже. Аможе хощеши иди отселѣ, не бойся никогоже». Рече чловѣкъ: «Господи, како хощю ити, а нозѣ ми окованѣ и веригы на выи». И подвиже святый Семеонъ жьзлъмь златымь онѣмь, удари въ оковы и въ веригы, и сътьрошася, яко и прахъ. И излѣзъ ис тьмьниця святый Семеонъ, преда и´ Николѣ и отъиде.
 

И приимъ святый Николае, поимъ, веде и´ по пути. И рече святый Николае: «Имаши ли брашьно, еже ти идущи довълно будеть?» Тъ же мужь яко не мняше, яко на явѣ есть, и рече къ святому Николѣ: «Не имамъ брашьна, ни иного ничьсоже». Рече же святый Николае къ мужю: «Се, брате, огради овоща все пълни. Вълѣзъ, напълни довълъ свой и иди по пути. Не бойся: якоже и мене не можеть видѣти <...> никтоже, такоже и тебе». Тако послушавъ мужь и вълѣзъ, набра овоща, ели хотяше, и излѣзъ, поиде по пути и съ святымь Николою.
 

И тако доправи мужа сего святый до Рима. И рече ему нощью святый Николае: «Брате, осе еси пришьлъ въ Римъ. Да не мози солгати, нъ утро рано вълѣзи въ цьркъвь святаго и вьрховьняго Петра. И ту тя узьрить Папа и вьзоветь тя. Ты же, пришьдъ къ нему, поклонися и поклони главу свою да тя пострижеть. Аще ли того не сътвориши, то пакы будеши въспять шьлъ въ Самару и, въ тьмьници сѣдя, тую же бѣду приимеши. Не мози же преступити моея заповѣди, нъ паче угодие сътвори святууму Семеону и святому Николѣ. Не помышляй же ни на домъ, ни къ женѣ, ни на дѣти, развѣ къ Богу».
 

Та же вься рекъ, святый Николае иде къ къде съпяше Папа и рече ему: «Възбъни и вижь!» Яко явѣ глядаше Папа святаго Николу, за руцѣ дьржаща мужа и глаголюща сице: «Приими чловѣка сего. Избавилъ и´ есмь ис тьмьниця отъ Самара и от узъ великъ. Дай ему молитву и постризи и´; а имя ти ему есть вьрховьняго апостола Петра. Да тако ему сътвори». И тако рекъ, святый Николае ищезе от него.
 

И въспрянувъ, Папа повелѣ клепати утрьнюю, бѣ бо томь дьни недѣля. И шьдъ Папа въ цьркъвь, и нача глядати по всѣмъ чловѣкомъ мужа сего, егоже ему бяше проявнлъ святы Николае да бы и´ позналъ. И тако зря по чловѣкомъ, узьрѣ чловѣка того стояща посредѣ людии въ цьркъви. И призва и´ къ себѣ и рече: «Петре, нѣси ли ты от земля Грьчьскы, бывъ въ срацинѣхъ въ тьмьници въ Самарии, избавленъ от святаго Николы?» Онъ же поклонися до земля Папѣ, и обличи и рече: «Ей, владыко, азъ есмь». И рече Папа: «Не мози, брате, почюдитися мене, еже тя възъвахъ именьмь твоимь, егрже николиже слышалъ есмь, ни видѣлъ, брате, ни ты мене, ни азъ тебе. Нъ святый и великый Николае ночьсь престоя и повѣдая ми, како тя ис тьмьнице изведъ и желѣза разбивъ, и привелъ тя сѣмо, и повелѣлъ ми тя острѣщи въ имя Божие». И тако рекъ Папа, Божию молитву въ имя Господне въдавъ, остриже и´.
 

Тако святый Николае чюдотворьць намъ добрая та показа, тако, моля Владыку, съвьршяеть чюдеса. И показая вьсему миру знамения, акы отьць чада приемля: съ плавающими плаваеть, по пути ходящимъ помощьникъ, въ бѣдахъ утѣшьникъ, въ тьмьницахъ присѣтьникъ, въдовиця милуя, сирыя накъръмляя, плѣньникы избавляя, больныя ицѣляя.
 

От святаго Николы благости и дай ны Богъ молитвами его спастися, да сию жизнь добрѣ проводяще, и будущаго вѣка молитвами его благая улучимъ о Христе Иисусе, Господи нашемь. Емуже слава и дьржава съ Отьцьмь и Святымь Духъмь нынѣ, и присно, и въ вѣкы.