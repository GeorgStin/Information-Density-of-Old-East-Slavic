Въ лѣто 6730. Приход изъ Корсуня чюдотворнаго Николы образа Заразскаго, како приде из пременитаго града Херсони[1] в предѣлы рязанския въ третье лѣто по Калском побоище. Тогда убито много князей руских. И сташа князи рустии за половець, а побьени быша за Днепром на речке на Хортицы на Калском поле Половецькой земли, на Калках месяца июня въ 16 день.
 

Въ лѣто 6733. При великом князе Георгии Всеволодовичи Владимерском, и при великом князе Ярославе Всеволодовичи Ноугородцкомъ, и сыне его князе Алексанъдре Ярославичи Невском[2], и при Рязанском великом князе Юрьи Ингоревиче, принесенъ бысть чюдотворный образ великаго чюдотворца Николы Корсунскаго Заразскаго из преименитаго града Херсони в предѣлы резаньскыа во область благовѣрна князя Федора Юрьевичя Резанскаго. А стоялъ чюдотворный образ во граде Корсуни посреди града близ церкви апостола Иякова брата Богословле. А у сего бо апостола Иякова крестися самодержавный и великий князь Владимер Святославич Киевской[3] и все Руси. А полата была болшая краснаа у чюдотворцева храма сзади олтаря, в ней же гречестии цари веселяшася Василей, Костянтинъ Парфиенитос[4] — православный. Сии бо цари даша сестру свою Анну за великаго князя Володимера Святославича Киевъского и прислаша ю во град Корсунь. Благовѣрная царица Анна не сочтася брака со Владимером Святославичем и нача его молити быти крестьяна. Князь велики Владимеръ Святославичь возлюби совѣт православныа царицы нѣвесты своея и призва епископа Анастаса Корсуньскаго и повеле себя просвятити святым крещением. И по Божию строению в то время разболѣся Владимеръ очима и ничто же не видяше. Епископъ Анастас с попы царьцыны внѣ града Херусони крестиша Владимера и погрузиша его въ святѣй купили и абие прозрѣ. И видѣ Владимеръ, яко воскорѣ исцелѣ, и прослави Бога, и рек: «Во истину велий Богъ христьянескъ и чюдна вѣря ся». Не токма очима прозрѣ и душевныма очима позна Творца своего. Тогда бысть радость велия во граде Корсуни о крещении благовѣрнаго великаго князя Владимера Святославича.
 

Въ лѣто 6732-го. Явися святый великий чюдотворець Николае Корсунской в приименитом граде Херсунии служителю своему Астафию именем в привидѣнии. И рече ему великий чюдотворець Николае: «Астафие, возми мой чюдотворный образ Корсунски, супругу свою Феодосию и сына своего Остафиа и гряди в землю Резаньскую. Тамо хощу быти, и чюдеса творити, и мѣсто прославити». Остафей убужся от такова видѣниа и нача ужасатися. А во вторую нощь чюдотворець тако же ему явися. Остафей в боли страх вниде, и нача помышляти: «О великий чюдотворець Николае! Камо волиши ити? И аз рабъ твой ни земли Рязаньскыя знах, ни на сердце мое взыде. Не вѣм бо та земля, яко на востокъ, или на запад, или на юг, или на северъ»,— в собѣ помышляше. И в третию нощь чюдотворець явися Остафию, и утыкая в ребра, и веля немедлено ити, яко на восток, и поручаяся его доправити до Рязанскыа земли. Остафей нача трепетен быти от таковаго видѣниа, и мышляше в серцы своем — како остати града Корсуня. И мало позамедли, и абие нападе на нь болѣзнь главная. И от толикие болѣзни абие ослепе, и нападоша на очию его яко чешуя. Остафей же нача скорбѣти и плакатися. И по малѣ нача ум свой собирати, и каятися о них же содѣа. И прилѣжно припаде к чюдотворному образу, и нача плакатися: «О великий чюдотворець Николае, возвеличеный от Господа на небесех и прославленый на землю в чюдесех! Съгрѣших пред тобою, владыко,— не послушах твоего повѣление. Прости мя грешнаго раба своего. Буди воля твоа, яко же изволи». И в той час прозрѣ и быша глава его бѣз болѣзни, а очи его без мозоля, яко же преже. Остафей нача молити всемилостиваго Бога и пречистую его Матерь и великаго чюдотворца Николу, чтобы ему по чюдотворьцеву изволению получити желание свое: доити уречена мѣста Резанския земли. И мыслиша ити вверхъ по Непру, и паки ити за Днѣпръ в Половецкую землю на возстокъ к Рязанскиа земли, уповаше бо на всемилостиваго Бога и пречистую его Матерь, и на великаго чюдотворца Николу, яко той может его съхранити от поганых половець. И не избысся мысль его: великий чюдотворьць Николае явися Остафию и рече ему: «Не полезно ти есть ити чрез землю поганых половець. Иди во устье Днѣпръское в Понтеньское море и сяди в корабль, и доиди моря Варяжского в Немецкия области.[5] И оттуду ити сухимъ путем до великаго Новаграда и паки и до Рязанския земли невозбрано, но и чти приемлемо». Остафей вборзе взя чюдотворное образъ великаго чюдотворца Николы Корсунскаго, и жену свою Федосию, и сына своего Остафия, и единаго от клирик предстатель своих, и забы преименитаго града Херсони, и отрекъся всего имениа, и поиде в путь, яко же чюдотворець изволи, Богу его соблюдающи, а чюдотворець ему путь правяще. Прииде во устье Днѣпрьское и сяди в корабл в Поньтенское море,— се же словет море Руское. И доиде моря Варяжскаго, и паки прииде в Немецкия области во град Кесь,[6] и мало пребы в нем. И поиде оттуду сухимъ путем, и прииде в Великий Новград к великому князю Ярославу Всеволодовичю и сыну его князю Алексаньдру; пребысть ту много дни. Велики чюдотворець Николае нача великие чюдеса творити. И жена же Остафиева Феодосия возлюби Великий Новиград, и не хотя ити во слѣд чюдотворнаго образа, и скрыся от мужа своего. И абие разслабѣ всѣ уды и телеси ея, и быша, яко мертва, и недвижима,— едино дыхание в персех ея быше. И нѣцыи сказаша Остафию, яко жена твоа при смерти. Остафие услыша, яко жена его при кончине живота ея, и припаде к чюдотворному образу, и глаголаше со слезами: «Великий чюдотворець Николае, прости мя, рабу свою, яже ти согреших, яко едина от безумных женъ». И в том часѣ исцелена бысть. Остафей вскоре взя чюдотворный Николин образ, иде в путь свой с великою радостию и славою, и хотя доити желаемаго. И многими денми доидет Рязанскиа земли, и нача помышляти в себе: «О великий чюдотворець Николае, се земля Резанская, камо хощу ити и покой обрести». Остафие согреших в мысли своей, забы прежнаго чюдотворцева видениа и чюдес его. Богъ бо творит чюдеса угодником своим елико хощет.
 

Великий чюдотворець Николае явися благовѣрному князю Федору Юрьевичю Резанскому[7] и повѣда ему приход чюдотворнаго своего образа Корсуньскаго, и рек: «Княже, гряди во стрѣтение чюдотворнаго моего образа Корсунскаго. Хощу бо здѣ быти и чюдеса творити. И умолю о тобе всемилостиваго и человеколюбиваго владыку Христа Сына Божия — да подарует ти венець царствиа небеснаго, и женѣ твоей, и сынови твоему».[8] Благовѣрный князь Федоръ Юрьевич возбну от сна, и устрашися от таковаго видѣниа, и нача помышляти в тайнем храме сердца своего, яко страхом обьят бысть. И не повѣда ни единому страшнаго видѣния, и нача помышляти: «О великий чюдотворець Николае, како умолиши о мнѣ милостиваго Бога — да сподобит мя венца царствиа небеснаго, и жене моей, и сынови моему: аз бо ни браку сочтася, ни плода чреву не имѣх». И вскоре иде во стрѣтение чюдотворнаго образа, яко же ему чюдотворец повелѣ. И прииде предреченое мѣсто, и увиде издалече от чюдотворнаго образа, яко свѣт неизреченый блистаяся. И припаде къ чюдотворному Николину образу любезно сокрушеным сердцем, и испущая слезы от очию, яко струю. И приа чюдотворный образ, и принесе во область свою. И вскоре посла вѣсть ко отцу своему великому князю Юрью Ингоревичю Резанскому, и веля ему поведати приход чюдотворнаго образа Николина изъ Корсуня града. Великий князь Георгий Ингоревич услыша приход чюдотворнаго Николина образа, и возблагодари Бога и угодника его чюдотворца Николу, яко посѣти Богъ люди своих, и не забы дѣло руку своею.
 

Князь велики взя собою епископа Ефросима Святогорца, и вскоре поиде во область сыну своему князю Федору Юрьевичю. И увидѣ от чюдотворнаго образа великиа и преславны чюдеса, и радости наполнися о преславных чюдесех. И создаша храм во имя святаго великаго чюдотворца Николы Корсунскаго. И святи ю епископъ Ефросин, и торжествовав свѣтло, и отъиде во свой град.
 

Не по мнозе же лѣтех князь Федоръ Юрьевич сочтася браку, и поят супругу от царьска рода именем Еупраксѣю.[9] И помалѣ и сына роди имянем Иоана Посника.
 

Въ лѣто 6745. Убиен бысть благовѣрный князь Федоръ Юрьевич Рѣзанский от безбожнаго царя Батыа на рекѣ на Воронежи. И услыша благовѣрная княгиня Еупраксѣа царевна убиение господина своего блаженаго князя Федора Юрьевичя, и абие ринуся ис превысокаго храма своего и сыном своимъ со князем Иваном Федоровичем, и заразишася до смерти. И принесоша тѣло блаженаго князя Федора Юрьевича во область его к великому чюдотворцу Николе Корсунскому, и положиша, и его благовѣрную княгиню Еупраксѣю царевну, и сына их князя Ивана Федоровича во едином мѣсте, и поставиша над ними кресты камены.[10] И от сея вины да зовется великий чюдотворець Николае Зараский, яко благовѣрнаа княгиня Еупраксѣа с сыном князем Иваном сама себе зарази.