СЛОВО ПРЕПОДОБНАГО ОТЦА НАШЕГО СЕРАПИОНА
 

Господи, благослови, отче!
 

Слышасте, братье, самого Господа, глаголяща въ Евангелии: «И въ послѣдняя лѣта будет знаменья въ солнци, и в лунѣ, и въ звѣхдахъ, и труси по мѣстомъ и глади».[1] Тогда реченное Господомь нашимь ныня збысться — при насъ, при послѣднихъ людех. Колико видѣхомъ солнца погибша и луну померькъшю, и звѣздное премѣнение! Нынѣ же земли трясенье[2] своима очима видѣхомъ, земля, от начала оутвержена и неподвижима, повелѣньемь Божиимь нынѣ движеться, грѣхы нашими колѣблется, безаконья нашего носити не можеть. Не послушахомъ Еуаггелья, не послушахомъ Апостола, не послушахомъ пророкъ, не послушахомъ свѣтилъ великих,[3] рку: Василья и Григорья Богословца, Иоана Златоуста, инѣхъ святитель святыхъ, ими же вѣра оутвержена бысть, еретици отгнани быша, и Богъ всѣми языкы познанъ бысть, и тѣ оучаще ны беспрестани, а мы — едины безаконья держимся! Се оуже наказаеть ны Богъ знаменьи, земли трясеньемь его повелѣньемь: не глаголеть оусты, но дѣлы наказаеть. Всѣмъ казнивъ ны, Богъ не отьведеть злаго обычая. Нынѣ землею трясеть и колѣблеть, безаконья грѣхи многия от земля отрясти хощеть, яко лѣствие от древа. Аще ли кто речеть: «Преже сего потрясения бѣша и рати, и пожары быша же»,— рку: «Тако есть, но — что потом бысть намъ? Не глад ли? не морови ли? не рати ли многыя[4]? Мы же единако не покаяхомъся, дондеже приде на ны языкъ немилостивъ попустившю Богу; и землю нашю пусту створша, и грады наши плѣниша, и церкви святыя разориша, отца и братью нашю избиша, матери наши и сестры в поруганье быша». Нынѣ же, братье, се вѣдуще, оубоимъся прещенья сего страшьнаго и припадемъ Господеви своему исповѣдающесь: да не внидем в болши гнѣвъ Господень, не наведемъ на ся казни болша первое. Еще мало ждеть нашего покаянья, ждеть нашего обращенья. Аще отступимъ скверныхъ и немилостивыхъ судовъ, аще примѣнимься криваго рѣзоимьства и всякого грабленья, татбы, разбоя и нечистаго прелюбодѣиства, отлучающа от Бога, сквернословья, лжѣ, клеветы, клятвы и поклепа, иныхъ дѣлъ сотониных,— аще сихъ премѣнимся, добрѣ вѣдѣ: яко благая приимуть ны не токмо в сии вѣкъ, в будущии, самъ бо Господь рече: «Обратитеся ко мнѣ, обращюся к вамъ, отступите от всѣхъ, аз отступлю, казня вы». Доколѣ не отступимъ от грѣхъ нашихъ? Пощадим себе и чад своихъ: в кое время такы смерти напрасны видѣхомъ? Инии не могоша о дому своемь ряду створити — въсхыщени быша, инии с вечера здрави легъше — на оутрия не всташа: оубоитеся, молю вы, сего напраснаго разлученья! Аще бо поидемъ в воли Господни, всѣмъ оутѣшеньемь оутѣшить ны Богъ небесныи, акы сыны помилует ны, печаль земную отиметь от нас, исходъ миренъ подасть намъ на ону жизнь, идеже радости и веселья бесконечнаго насладимся з добрѣ оугожьшими Богу. Многа же глаголах вы, братье и чада, но вижю: мало приемлють, премѣняються наказаньемь нашимь; мнози же не внимають себѣ, акы бесмертны дрѣмлють. Боюся, дабы не збылося о нихъ слово, реченное Господомь: «Аще не быхъ глаголалъ имъ, грѣха не быша имѣли; нынѣ же извѣта не имуть о грѣсѣ своемь». Много бо глаголю вамъ: аще бо не премѣнитеся, извѣта не имате пред Богомь! Аз бо, грѣшныи вашь пастухъ, повелѣное Господомь створихъ, слово его предаю, вы же вѣсте, како куплю владычню оумножити. Егда бо придеть судить вселенѣи и въздати комуждо по дѣломъ его, тогда истяжеть от васъ — аще будете оумножили талантъ,[5] и прославит вы, в славѣ Отца своего, с Пресвятымь Духомь и нынѣ, присно, вѣкы.
 

ПОУЧЕНИЕ ПРЕПОДОБНАГО СЕРАПИОНА
 

Многу печаль в сердци своемь вижю вас ради, чада, понеже никако же вижю вы премѣнишася от дѣлъ неподобныхъ. Не тако скорбить мати, видящи чада своя боляща, яко же аз, грѣшныи отець вашь, видя вы боляща безаконными дѣлы. Многажды глаголахъ вы, хотя отставити от васъ злыи обычаи — никако же премѣнившася вижю вы. Аще кто васъ разбоиникъ, разбоя не отстанеть, аще кто крадеть — татбы не лишиться, аще кто ненависть на друга имать — враждуя не почиваеть, аще кто обидить и въсхватаеть грабя — не насытиться, аще кто рѣзоимець — рѣзъ емля не престанеть, обаче, по пророку: «Всуе мятется: збираеть, не вѣсть кому збираеть». Окаанныи и помыслить, яко нагъ родися — тако отходит, ничто же имый, но токмо клятву вѣчну; аще ли кто любодѣй — любодѣйства не отлучиться, сквернословець и пьяница своего обычая не останеться. Како оутѣшюся, видя вы от Бога отлучишасся? Како ли обрадуюсь? Всегда сѣю в ниву сердець ваших сѣмя божественое, николи же вижю прозябша и плод породивша. Молю вы, братье и сынове, премѣнитесь на лучьшее, обновитесь добрым обновлениемь, престаните злая творяще, оубойтесь створшаго ны Бога, вострепещете суда Его страшнаго! Кому грядем, кому приближаемся, отходяще свѣта сего? Что речемъ, что отвѣщаемъ? Страшно есть, чада, впасти въ гнѣвъ Божии. Чему не видѣмъ, что приди на ны, в семъ житии еще сущимъ? Чего не приведохомъ на ся? Какия казни от Бога не въсприяхомъ? Не плѣнена ли бысть земля наша? Не взяти ли быша гради наши? Не вскорѣ ли падоша отци и братья наша трупиемь на земли? Не ведены ли быша жены и чада наша въ плѣнъ? Не порабощени быхомъ оставшеи горкою си работою от иноплеменник? Се уже к 40 лѣт приближаеть томление и мука,[6] и дане тяжькыя на ны не престануть, глади, морове животъ нашихъ, и в сласть хлѣба своего изъѣсти не можемъ, и въздыхание наше и печаль сушать кости наша. Кто жены сего доведе? Наше безаконье и наши грѣси, наше неслушанье, наше непокаянье. Молю вы, братье, кождо васъ: внидите в помыслы ваша, узрите сердечныма очима дѣла ваша,— възненавидѣте их и отверзете я, к покаянью притецѣте. Гнѣвъ Божии престанеть, и милость Господня излѣется на ны, мы же в радости поживемъ в земли нашей, по ошествии же свѣта сего придем радующеся, акы чада къ отцю, къ Богу своему и наслѣдим царство небесное, его же ради от Господа создани быхом. Великии бо ны Господь створи, мы же ослушаниемь малы створихомся. Не погубимъ, братье, величая нашего: «Не послушници дѣломъ и закону спасаються, но творци». Аще ли чимь пополземься, пакы к покаянью притецѣмь, любовь къ Богу принесѣмь, прослезимся, милостыню к нищимъ по силѣ створим, бѣднымъ помощи могуще, от бѣдъ избавляйте. Аще не будем таци — гнѣвъ Божии будеть на нас; всегда в любви пребывающи, мирно поживемъ. Слышимъ бо Ниневгыю град[7]: бывше великии множьством людии, полнъ же безаконья. Богу хотящу потребити, аки Содома и Гомора,[8] Иону пророка посла, да проповѣдаеть погыбель град их. Они же, слышавше, не пождаша, но скоро премѣнишася от грѣхъ своихъ, и кождо от пути своего злаго, и потребиша безаконья своя покаянием, постом, молитвою и плачем, от старець и до унотъ, и до сущихъ младенець, и тѣхъ бо млека отлучиша на 3 дни, но и до скота: и конемъ, и всеи животинѣ постъ створиша. И умолиша Господа, и томленье от него свободишася, ярость Божию премѣниша на милосердье и погибель избыша, Ионино пророчество вотще бысть, дондеже и потужи къ Богу, яко в бе-щестье створися пророчество его: градъ бо не погибе! Иона же, акы человѣкъ, погибели и градьскыя ожидаше; Богъ, видѣвъ их сердца яко воистину покаявшеся, обратишася кождо от своего зла дѣломъ и мыслью,— милость к нищимъ пусти. Мы же что о сихъ речемъ? Чего невидѣхомъ? Чего ли ся над нами не створи? Чим же ли не кажеть нас Господь Богъ нашь, хотя ны премѣнити от безаконии нашихъ? Ни единого лѣта или зимы прииде, коли быхомъ не казними от Бога — и никако лишимся злаго нашего обычая: но в нем же кто грѣсѣ вязить — в том пребываеть, на покаяние никто не подвигнеться, никто обѣщаеться къ Богу истиною зла не створити. Какыя казни не подыимемъ в сии вѣкъ и в будущии огнь неугасимый? Отселѣ престаните Бога прогнѣвающе, молю вы! Мнози бо межи вами Богу истиньно работають, но на сем свѣте равно со грѣшьникь от Бога казними суть, да свѣтлѣиших от Господа вѣнець сподобяться, грѣшьником же болшее мучение, яко праведници казними быша за их безаконье.
 

Се слышаще, оубойтеся, въстрепещите, престаните от зла, створите добро. Сам бо Господь рече: «Обратитесь ко мнѣ, аз обращюся к вамъ». Ждеть нашего покаянья, миловати ны хощеть, бѣды избавити хощеть, зла хощеть спасти! Мы же с Давидомь речем: «Господи, вижь смѣрение наше, отпусти вся грѣхы наша, обрати ны, Боже, спасителю нашь, възврати ярость свою от насъ, да не вѣкъ прогнѣваешися на ны, ни да простреши гнѣвъ свои от рода в родъ!» Ты бо еси Богъ небесный, и тебе прославляемъ з безначальным Отцемь и с Пречистымь Духомь и нынѣ, и присно, вѣкы!
 

ПОУЧЕНИЕ ПРЕПОДОБНАГО СЕРАПИОНА
 

Почюдимъ, братье, человѣколюбье Бога нашего. Како ны приводить к себе? Кыми ли словесы не наказеть насъ? Кыми ли запрѣщении не запрѣти нам? Мы же никако же к Нему обратимся!
 

Видѣвъ наша безаконья умножившася, видѣв ны заповѣди его отвергъша, много знамении показавъ, много страха пущаше, много рабы своими учаше — и ничим же унше показахомься! Тогда наведе на ны языкъ немилостивъ, языкъ лютъ, языкъ, не щадящь красы уны, немощи старець, младости дѣтии; двигнухомь бо на ся ярость Бога нашего, по Давиду: «Въскорѣ възгорися ярость Его на ны». Разрушены божественьныя церкви, осквернены быша ссуди священии и честные кресты и святыя книгы, потоптана быша святая мѣста, святители мечю во ядь быша, плоти преподобныхъ мнихъ птицамъ на снѣдь повержени быша, кровь и отець, и братья нашея, аки вода многа, землю напои, князии нашихъ воеводъ крѣпость ищезе, храбрии наша, страха наполъньшеся, бѣжаша, мьножайша же братья и чада наша въ плѣнъ ведени быша, гради мнози опустѣли суть, села наша лядиною поростоша, и величьство наше смѣрися, красота наша погыбе, богатьство наше онѣмь в користь бысть, трудъ нашь погании наслѣдоваша, земля наша иноплеменикомъ в достояние бысть, в поношение быхомъ живущимъ въскраи земля нашея, в посмѣхъ быхомъ врагомъ нашимъ, ибо сведохомъ собѣ, акы дождь съ небеси, гнѣвъ Господень! Подвигохомъ ярость Его на ся и отвратихомъ велию Его милость — и не дахомъ призирати на ся милосердныма очима. Не бысть казни, кая бы преминула нас, и нынѣ беспрестани казними есмы: не обратихомся к Господу, не покаяхомся о безаконии наших, не отступихомъ злыхъ обычай наших, не оцѣстихомся калу грѣховнаго, забыхомъ казни страшныя на всю землю нашу; мали оставши, велицѣ творимся. Тѣм же не престають злая мучаще ны: завѣсть оумножилася, злоба преможе ны, величанье възнесе оумъ нашь, ненависть на другы вселися въ сердца наша, несытовьство имѣния поработи ны, не дасть миловати ны сиротъ, не дасть знати человѣчьскаго естьства — но, акы звѣрье жадають насытитися плоть, тако и мы жадаемъ и не престанемъ, абы всѣхъ погубити, а горкое то имѣнье и кровавое к собѣ пограбити; звѣрье ѣдше насыщаються, мы же насытитися не можемъ: того добывше, другаго желаемъ! За праведное богатьство Богъ не гнѣвается на насъ, но, еже рече пророкомъ: «С небеси призри Господь видѣти, аще есть кто разумѣвая или взиская Бога, вси уклонишася вкупѣ», и прочее: «Ни ли разумѣвают все творящи безаконье снѣдающе люди моя въ хлѣба мѣсто?» Апостол же Павелъ беспрестани въпиеть, глаголя: «Братье, не прикасайтеся дѣлехъ злыхъ и темныхъ, ибо лихоимци грабители со идолослужители осудяться». Моисѣеви что рече Богъ: «Аще злобою озлобите вдовицю и сироту, взопьют ко мнѣ, слухом услышю вопль их, и разгнѣваюся яростью, погублю вы мечем». И ныне збысться о нас реченое: не от меча ли падохомъ? не единою ли, ни двожды? Что же подобаеть намъ творити, да злая престануть, яже томять ны? Помяните честно написано въ Божественыхъ книгахъ, еже самого Владыкы нашего болшая заповѣдь, еже любити другу друга, еже милость любити ко всякому человѣку, еже любити ближняго своего аки себе,[9] еже тѣло чисто зблюсти, а не осквернено будеть блюдомо, аще ли оскверниши, то очисти е покаяниемь; еже не высокомысли-ти, ни вздати зла противу злу ничего же. Тако ненавидить Господь Богъ насъ, яко злу помятива человѣка. Како речемъ: «Отче нашь, остави нам грѣхи наши», а сами не ставляюще? В ню же бо, рече, мѣру мѣрите, отмѣрит вы ся Богу нашему.
 

ПОУЧЕНИЕ ПРЕПОДОБНАГО СЕРАПИОНА
 

Малъ час порадовахся о васъ, чада, видя вашю любовь и послушание къ нашей худости, и мняхъ, яко уже утвердистеся и с радостию приемлете Божественое писание,— «на свѣтъ нечистивыхъ не ходите и на сѣдалищи губителеи не сѣдите». Аже еще поганьскаго обычая держитесь: волхвованию вѣруете[10] и пожигаете огнем невиныя человѣкы и наводите на всь миръ и градъ убийство; аще кто и не причастися убийству, но, в соньми бывъ въ единой мысли, убийца же бысть; или могай помощи, а не поможе, аки самъ убити повелѣлъ есть. От которыхъ книгъ или от кихъ писаний се слышасте, яко волхвованиемь глади бывають на земли и пакы волхвованиемь жита умножаются? То аже сему вѣруете, то чему пожигаете я? Молитеся и чтете я, дары и приносите имъ — ать строять миръ, дождь пущають, тепло приводять, земли плодити велять! Се нынѣ по три лѣта житу рода нѣсть не токмо в Русь, но в Латѣнѣ[11]: се вълхвове ли створиша? Аще не Богъ ли строить свою тварь, яко же хощеть, за грѣхы нас томя? Видѣ азъ от Божественаго написанья, яко чародѣици и чародѣйца бѣсы дѣиствують на родъ человѣкомъ и надъ скотомъ и потворити могуть; надъ тими дѣйствують, и имъ вѣрують. Богу попущьшу бѣси дѣйствують; попущаеть Богъ, иже кто ихъ боится, а иже кто вѣру тверду держить к Богу, с. того чародѣйци не могуть. Печаленъ есмь о вашемь безумьи, молю вы, отступите дѣлъ поганьскыхъ. Аще хощете град оцѣстити от безаконныхъ человѣкъ, радуюся тому; оцѣщайте, яко Давидъ пророкъ и царь[12] потребляше от град Ерусалима вся творящая безаконие: овѣхъ убитиемь, инихъ заточением, иних же темницами; всегда град Господень чистъ творяше от грѣхъ. Кто бо такъ бѣ судия, якоже Давидъ? Страхомъ Божиимъ судяше, Духомь Святымъ видяше и по правдѣ отвѣтъ даяше. Вы же как осужаете на смерть, сами страсти исполни суще? И по правдѣ не судите: иный по вражьдѣ творить, иный горкаго того прибытка жадая, а иный ума не исполненъ; толко жадаеть убити, пограбити, а еже а что убити, а того не вѣсть. Правила божественаго повелѣвають многыми послухъ осудити на смерть человѣка. Вы же воду послухомь постависте и глаголете: аще утапати начнеть, неповинна есть; аще ли попловеть — волхвовь есть. Не может ли дияволъ, видя ваше маловѣрье, подержати, да не погрузится, дабы въврещи въ душьгубьство; яко, оставльше послушьство боготворенаго человѣка, идосте къ бездушну естьству к водѣ приясть послушьство на прогнѣванье божие? Слышасте от Бога казнь, посылаему на землю от первыхъ род[13]: до потопа на гыганта огнем,[14] при потопѣ водою, при Содомѣ жюпеломъ, при фараонѣ десятью казнии, при хананиихъ шершенми, каменьемь огненымь съ небеси; при судьях ратьми, при Давидѣ моромь, при Титѣ плѣненьемь, потом же трясеньемь земли и паденьемь града. При нашем же языцѣ чего не видѣхом? рати, глади, морове и труси; конечное, еже предани быхом иноплеменникомь не токмо на смерть и на плѣненье, но и на горкую работу. Се же все от Бога бываеть, и симъ намъ спасение здѣваеть. Нынѣ же, молю вы, за преднее безумье покайтесь и не будьте отселѣ аки трость, вѣтромь колѣблема. Но аще услышите что басний человѣчьскыхъ, къ Божественому писанию притецѣте, да врагъ нашь дьяволъ, видѣвъ ваш разум, крѣпкодушье, и не възможеть понудити вы на грѣхъ, но посрамленъ отходит. Вижю вы бо великою любовью текущая въ церковь и стояща з говѣньемь; тѣм же, аще бы ми модно коегождо вас наполнити сердце и утробу разума Божественаго! Но не утружюся наказая вы и вразумляя, наставляя. Обида бо ми немала належить, аще вы такоя жизни не получите и Божия свѣта не узрите: не может бо пастухъ утѣшатись, видя овци от волка расхыщени, то како азъ утѣшюсъ, аще кому васъ удѣеть злый волкъ дьяволъ? Но поминающе си нашю любовь, о вашемь спасении потщитесь угодити створшему ны Богу, ему же лѣпо всяка слава честь.
 

СЛОВО БЛАЖЕНАГО СЕРАПИОНА О МАЛОВЕРЬЕ
 

Печаль многу имамъ въ сердци о васъ, чада. Никако же не премѣните от злобы обычая своего, вся злая творите в ненависть Богу, на погубу души своей. Правду есте оставили, любве не имате, зависть и лесть жирует въ васъ, и вознесеся умъ вашь. Обычай поганьский имате: волхвамъ вѣру имете и пожагаете огнемъ неповинныя человѣки. Гдѣ се есть въ Писаньи, еже человѣкомъ владѣти обильемъ или скудостью? подавати или дождь, или теплоту? О, неразумнии! вся Богъ творит, якоже хощет; бѣды и скудость посылаеть за грѣхи наша и наказая насъ, приводя на покаянье. О маловѣрнии, слышасте казни от Бога: в первыхъ родѣхъ потопа на гиганты, огнемъ пожьжени, а содомляне огнем же сожени, а при фараонѣ десять казней на Егупетъ, при ханании каменее огненое с небесѣ пусти, при судьяхъ рати наведе, при Давидѣ моръ на люди, при Титѣ плѣнъ на Ерусалимъ, потомъ трясенье земли и паденьемъ града. И в наша лѣта чего не видѣхомъ зла? многи бѣды и скорби, рати, голодъ, от поганых насилье. Но никако же премѣнимъся от злыхъ обычай наших; нынѣ же гнѣвъ Божии видяши и заповѣдаете: хто буде удавленика или утопленика погреблъ,[15] не погубите людии сихъ, выгребите. О, безумье злое! О, маловѣрье! Полни есми зла исполнени, о томъ не каемъся. Потопъ бысть при Нои не про удавленаго, ни про утопленика, но за людския неправды, и иныя казни бе-щисленыя. Драчь град 4 лѣта стоялъ[16] от моря потопленъ бысть и нынѣ в мори есть. В лясѣхъ от умноженья дождя[17] 600 людий потопло, а инии в Перемышли градѣ 200 потопоша, и глад бысть 4 лѣта. Тамо же се все бысть в сия лѣта за грѣхи наша. О человѣци, се ли ваше покаянье? сим ли Бога умолите, что утопла или удавленика выгрести? сим ли Божию казнь хощете утишити? Лучши, братья, престанемъ от зла, лишимъся всѣхъ дѣлъ злых: разбоя, грабленья, пьяньства, прелюбодѣйства, скупости, лихвы, обиды, татбы, лжива послушьства, гнѣва, ярости, злопоминанья, лжи, клеветы, рѣзоиманья. Аз бо грѣшный всегда учю вы, чада, велю вамъ каятися. Вы же не престанете от злыхъ дѣлъ. Егда кая на насъ казнь от Бога придет, то болѣ прогнѣваем, извѣты кладучи: того ради ведро, сего дѣля дождь, того дѣля жито не родиться; и бываете строители Божией твари, а о безумьи своемъ почто не скорбите? Погании бо, закона Божия не вѣдуще, не убивают единовѣрних своихъ, ни ограбляють, ни обадят, ни поклеплют, ни украдут, не заряться чужаго; всякъ поганый брата своего не продасть; но, кого в нихъ постигнет бѣда, то искупять его и на промыслъ дадуть ему; а найденая в торгу проявляют; а мы творимъся, вѣрнии, во имя Божие крещени есмы и, заповѣди его слышаще, всегда неправды есмы исполнени и зависти, немилосердья; братью свою ограбляемъ, убиваемъ, въ погань продаемъ; обадами, завистью, аще бы мощно, снѣли другъ друга, но вся Богъ боронит. Аще велможа или простый, то весь добытка жалает, како бы обидѣти ого. Оканне, кого снѣдаеши? не таковъ же ли человѣкъ, яко же и ты? не звѣрь есть, ни иновѣрець. Почто плачь и клятву на ся влечеши? или бессмертенъ еси? не чаеши ли суда Божия, ни возданья комуждо по дѣлом его? От сна бо въставъ не на молбу умъ прилагаеши, но како бы кого озлобити, лжами перемочи кого. Аще ся не останете сихъ, то горшая бѣды почаете по семъ. Но, моляся, вамъ глаголю: приимемъ покаянье от сердца, да Богъ оставит гнѣвъ свой и обратимъся от всѣхъ дѣл злыхъ, да Господь Богъ обратиться к намъ. Се вѣдѣ азъ, поучаю вы, яко за моя грѣхи бѣды сия дѣються. Придѣте же со мною на покаянье, да умолим Бога; вѣдѣ убо, аще ся покаевѣ, будемъ помиловании; аще ли не останетеся безумья и неправды, то узрите горша напослѣдь. Богу же нашему.