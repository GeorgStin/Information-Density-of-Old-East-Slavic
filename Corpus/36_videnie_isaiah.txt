МЕСЯЦА МАЙЯ ВЪ 8 ДЕНЬ. ВИДѣНИЕ, ЕЖЕ ВИДѣ СВЯТЫЙ ИСАИЯ ПРОРОКЪ СЫНЪ АМОСОВЪ
Въ дъводесятьное лѣто цьсарьствующю Езекию,[1] цьсарю Иудѣю, приде Исайя сынъ Амосовъ и Иасусъ сынъ Саавовъ къ Езекии въ Иерусалимъ. И въшьдъ, сѣде на одрѣ цьсаревѣ, и вьси князи иерусалимьстии, съвѣтьници цесареви и каженици стояху прѣдъ нимь. И придоша же и възвѣся и́, от селъ и съ горы пророци и сынове пророчьстии, слышавъше, Исайя яко приде от Галгалъ[2] къ Езекии и цѣлова его, въкупь же и благовѣститъ ему о хотящихъ быти. Вънегда възглагола словеса вься истиньная, Духъ Святый наиде на нь, и вьси видѣша, слышаху же вѣщания Святаго Духа. Призъва бо и цьсарь и пророци вьси; и въниду еликоже ихъ обрѣтеся ту въкупѣ: бѣ же Михѣя, и Анания старьць, Иоиль,[3] и елико сѣдяше одесную и ошуюю его.
И егда услышаша глас Святаго Духа, прѣклониша колѣна и въспѣша Богу вышьнему, почивающому въ святыихъ и таку силу въ словеси въ мирѣ даровавъше. Глаголющю же ему Святыимь Духъмь въ услышание вьсѣмъ, вънезапу умълче и къ тому не видяше стоящихъ прѣдъ нимь: очи же его бѣашете отвьрьстѣ, уста же затворена, обаче въдуновение Духа бѣаше съ нимь. И непьщеваху вьси, яко въсприятъ бысть Исайя. Пророци же разумѣша, яко в явлении бѣ; видѣние же, еже видѣ, не бѣ аще от вѣка сего, нъ от потаенаго от вьсякоя плъти.
И егда прѣста от видѣния и възвратися въ ся, и повѣда Езекиеви и сыну его Насону и Михею и прочимъ пророкомъ, глаголя: «Вънегда прорицахъ въ слуха, егоже слышасте, видѣхъ ангела славьна не по славѣ ангелъ, яже вьсьгда видѣхъ, нъ етеру славу велию свято имуща, еяже не могохъ съповѣдати. И емъ мя за руку, възведе мя на высоту. Азъ же рѣхъ: “Къто еси ты, како ти е имя и камо мя възносиши?” (Сила бо ми дана бысть глаголати съ нимъ.) Тогда, отвѣщавъ, рече: “Егда възведу тя въ въсходъ и покажю ти видѣние, егоже радьма послан есмь, тогда разумѣеши, къто есмь азъ, а имени моего не сувѣси, зане хощеши паки възратитися въ тѣло свое. И егда възнесу тя, узьриши”.
И радъ быхъ, яко кротъко отвѣща ми. И рече ми: “Възрадова ли ся, зане кротъко отвѣщахъ ти? И вящьшаго мене узьриши, кротѣйша и съмотрьливѣйша, хотяща бесѣдовати съ тобою, и больша большаго свѣтлѣйша и мирьнѣйша, на се бо посланъ есмь, да просвѣщю тебѣ си вься”.
И възидохъ же и азъ и онъ на твьрьдь и видѣхъ ту брань велию: Сотону и силы его, и противяща ся Благочьстию и едино единого завидящи: якоже есть на земли, тако есть и на твьрди. Образи бо твьрдьнымъ — сьде суть на земли. И рѣхъ ангелови: “Чьто есть рать си и завида и опълчение?” И отъвѣща ми и рече: “Си брань есть дьяволя и не имать почити, дондеже придеть, егоже хощещи видѣти, и убиеть Духъмь силы своея”.
Потомь възведе мя на сущая выше твьрьди, еже есть пьрвое небо. И видѣхъ ту прѣстолъ посрѣдѣ и на немъ сѣдяща ангелъ въ велицѣ чьсти, и одесную его сѣдяща и ошююю ангелы, инаку же славу имеяху иже одесную, и пояху единѣмь гласъмь. А иже ошуюю въ слѣдъ ихъ пояху, пѣснь же ихъ не бѣаше яко и десныихъ. Въпросихъ же ангела, водящаго мя: “Кому пѣснь си въсылаема есть?” И отвѣщавъ глагола ми: “Велицѣй славѣ Божии, сущии на седмѣмь небеси, и Сыну его любимому, отнюду же посланъ есмь къ тебѣ”.
И пакы възведе мя на въторое небо. Высота же небесе бѣаше, яко от пьрьваго небесе до земля. Видѣхъ же ту, яко и на пьрвѣмь небеси, десныя и шуяя ангелы и песнь вящьши паче пьрвыхъ.
И падъ на лици своемь поклонихъ ся имъ. И не остави мене ангелъ наставляяй мя: “Не покланяй ся ни прѣстолу, ни ангелу от небесъ — сего бо ради посъланъ есмь наставить тебе, — емуже ти азъ реку тъкъмо, надъ вьсѣми прѣстолы и одежа и вѣньць, егоже узьриши отселѣ уже”. И въздрадовахъ ся радостию велиею зѣло, яко така есть коньчина вѣдущимъ Вышьняго и Вѣчьнаго, възлюбленаго ему Сына, и яко от ангела Святаго Духа, — си тамо исходять.
И възведе мя на третиее небо. И тамо такоже видѣхъ малъ прѣстолъ и десныя и шуяя ангелы. Обаче память вѣка сего тамо не именоваше ся, измѣноваше же ся слава Духа моего. Яко въсхождахъ на небо, и рѣхъ: “Ничтоже от оного мира сьде не именуеть ся”. И отвѣща ми ангелъ и рече ми: “Ничьтоже не мѣниться за немощь его, ничьтоже сьде утаиться тамо дѣемыихъ”. Пѣснь же, еже пояху, и славословие сѣдящаго, и ангелъ вяще бѣаше вътораго.
И пакы възведе мя на четвьртое небо, многъмь больша бѣаше. И ту пакы видѣхъ прѣстолъ, и десныя и шуяя ангелы. И си пакы пояху, и слава и пѣние ангелъ болыли бѣаше шуихъ, и слава сѣдящаго больши бѣаше ангелъ, сущихъ одесную. Слава же ихъ такоже прѣспѣвающи нижьнихъ.
И възидоховѣ на пятое небо, и ту пакы видѣхъ легеоны бещисльны, и слава ихъ и пѣснь славьнѣиши четвьртааго небесе. Азъ же въздивихъся толику многу множьству, узьрѣвъ ангелы различьными добротами украшены, когождо славу свою имуща, и славляаху живущаго на высотахъ, егоже имя не явися вьсякой плъти, яко таку славу дасть ангеломъ, на коемьжьдо небеси? И отвѣщавъ ангелъ глагола ми: “Чьто подивися о семь, неси едини лици, нѣси бо видилъ непроходимыихъ силъ тьмы ангельскы?”
Пакы же възведе мя на въздухъ шестаго небесе, и видѣхъ славу велию на немь, якоя же не видѣхъ на пятѣмь небеси. Видѣхъ бо ангелы въ славѣ мнозѣ, чины силь притраныихъ и мимо текуща, пѣснь же ихъ свята и чюдьна бѣаше. И рѣхъ ангелови, водящему мя: “Чьто есть еже вижю, Господи мой?” И глагола ми: “Нѣсмь азъ тебѣ Господь, нъ съвѣтникъ”. И пакы рече: “От шестаго небесе ни прѣстола ни шуихъ ангелъ, нъ от силы седмаго небесе строима суть, идеже есть именимый тъи иночадыи Сынъ Его, и вься небеса и ангели его послушають. Азъ же посланъ есмь възвесть тебе сѣмо, яко да видиши славу сию и Господа вьсѣхъ небесъ, и ангелъ, и силъ. Глаголю ти, Исайе, никътоже въ плъти мира онаго хотя взъвратитися человекъ, видѣние, еже ты видиши, ни видѣти възможетъ, еже ты хощеши видѣти. Зане ти есть въ жребий Господень прити сѣмо”. Възвеличихъ же Господа моего, поя, яко въ жрѣбий его отхожю.
И глагола ми: “Егда ис плъти сѣмо възвратишися хотѣниемь Отчьмь, тъгда въсприимеши одежю свою и тъгда ты будешь равьнъ ангеломъ, сущимъ въ семѣмо небеси”. И възведе мя на шестое небо. И прѣстола ту уже не бѣаше, ни десныхъ ни шуихъ ангелъ, нъ вьси имѣаху единъ възоръ и пѣснь ихъ равьна. И дасть ми ся да и азъ пояхъ съ ними, и ангелъ, иже съ мною быховѣ, яко слава ихъ бѣаше едина. И славляаху Отца вьсѣхъ и възлюбленаго Сына и Святаго Духа, вьси единѣми усты пояху, нъ не тацѣмь яку имѣяху на пятѣмь небеси, нъ инацѣмь гласом, и свѣтъ многъ мьняхъ велий бѣаше. И егда бѣхъ на шестѣмь небеси, свѣтъ, иже на пятѣмь небеси, тьму сущь. И въздрадовахъ ся зѣло и въспѣхъ дарующему таковая приемлющиимъ милость его. И помолихъ ся ангелу, наставляющему мя, да къ тому не възвращуся въ миръ сь плътьныи. Глаголю же вамъ, яко многа тьма есть сьде. Ангелъ же наставляяй мя глагола ми: “Чьто яко въздрадовася о свѣтѣ семь, кольми паче въздрадуешися и възвеселишися, егда узьриши свѣта праваго небесе, идеже сѣдить небесьный Отець и единочадый его Сынъ, идеже опълъчения и прѣстоли и вѣньци лежать правьдьныимъ! А о томь, еже не възвратитися тебѣ въ плъть свою, не у врѣмя коньчати ся прити сѣмо”. Си слышавъ, оскьрьбѣхъ зѣло. И глагола ми: “Не скьрби, ниже буди дряхлъ”.
И възнесе мя на аеръ седьмаго небесе, и слышахъ глас, глаголющь ми: “Доколѣ въ плъти хотяй жити въсходить?” И убояхъ ся зѣло и трепетьнъ быхъ. И пакы инъ глас слышахъ глаголющь: “Не дѣейте, да възидеть достойникъ Божий, сьде бо есть одежа”. И въпросихъ ангела, сущаго съ мною: “Къто есть възбраняяй ми, къто есть пакы повелѣваяй ми възити?” И рече ми: “Възбраний убо иже надъ поющими из небесъ ангелъ, и повелѣвый ти сь есть Сынъ Божий, а имене ему не можеши слышати, доъдеже ис плъти своея изидеши”. И яко възидоховѣ на семое небо, и видѣхъ ту свѣтъ дивьнъ и неисповѣдимый, и ангелы бе-щисльны и правьдьникы. Видѣхъ етеры ишьдъше от одежь плътьныихъ и сущая въ одежахъ вышьнихъ, и бѣаху въ славѣ велицѣ стояще, обаче на прѣстолѣхъ своихъ не сѣдяху, вѣньци же славы их бѣаху на нихъ.
И въпросихъ ангела и рѣхъ: “Почьто одежа прияша и прѣстолъ славы и вѣнець не приемлють?” И глагола ми: “Не приемлють ихъ нынѣ, дондеже сънидеть Сынъ Божий сы испьрва, обаче вѣдять, чии суть прѣстоли ихъ и кое вѣньци. Егда сънидеть и будеть не въ зрацѣ вашемь, и князь мира того, Сына его радьма простьреть руцѣ свои на нь, и обѣсять и́ на дрѣвѣ, и убиеть и́, не вѣдый къто есть. И сънидеть въ адъ, и наго и пусто поставить се призрачие, иметь же и князя съмьрьть плѣньника, и сътьреть вьсю силу его, и въстанеть 3 день, имѣя етеры првьдьникы по вьсей вьселенѣй, и възидеть пакы на небеса. Тогда приимуть си прѣстолы своя и вѣньца”.
И по словесьхъ сихъ рѣхъ ему: “На неже тя въпросихъ на пьрьвѣмь небеси, съкажи ми, сьде бо обѣщася мнѣ съказати, како въ ономь мирѣ бываемая, сьде вѣдома суть”.
Еще ми глаголющю съ нимь, се етеръ ангелъ стоящихъ, славьнѣй вельми възведъшаго мя и вьсѣхъ ангелъ, и показа ми книгы, и, разгънувъ, дасть ми. И видѣхъ писмена бяху не яко вѣка сего. И почтохъ я, и се дѣяния иерусалимля бяху ту написана. И етеръ человекъ видѣхъ дѣла, ихъже азъ не вѣдахъ. Увѣдахъ убо въ истину, яко ничьтоже не утаить ся на седмѣмь небеси въ мирѣ бываемыихъ. И въпросихъ ангела: “Къто убо есть сь прѣспѣваяй ангелы въ славе своей?” И отвѣщавъ рече ми: “Прѣспѣваяй аньгелы: сь есть великый архангелъ Михаилъ, моля въину за человечьство”. Видѣхъ же одежа многы, и прѣстолы, и вѣньця многы лежаща; ангелов сия одежа, и прѣстоли, и вѣнци, тѣмь блюдоми суть. И глагола ми: “Сихъ одежь мнози лишають ся от оного мира, вѣровавъше словеси оному, о немьже глагола ся тебѣ”.
И обращься видѣхъ Господа въ славѣ велицѣ и ужастынъ бѣхъ зѣло. И приступиша къ нему вьси, яже видѣхъ, правьдникы и поклнишася ему, поюще единѣмь гласомь. И ть бѣаше подобьнъ имъ, и бысть славихъ яко и онѣхъ. И тъгда приступи Михаилъ и поклонися, и съ нимь вьси ангелы поклониша ся и вспѣша и́. И прѣобрази ся пакы и бысть яко ангелъ. Тъгда рече ми ангелъ, водяй мя: “Сему поклонися и въспои”. И поклонихъ ся и въспѣхъ ему. И глагола ми ангелъ: “Се есть Господь вьсея славы, юже видѣ”. И еще ему глаголющу, видѣхъ иного прѣславьна подобьна ему по вьсему, и правьдьници приступиша и поклониша ся и въспѣша и сему, и тъ въспѣ съ ними и не прѣобрази же ся по видомыихъ, и съ ними придоша ангели и поклониша ся ему. И рече ми ангелъ: “Поклони ся и въспой ему”. И поклонихъ ся и въспѣхъ ему. И пакы другаго въ славѣ велицѣ видѣхъ ишьдъша и въпросихъ ангела: “Къто сь есть?” И глагола ми: “Поклони ся ему, се бо есть ангельскаго Духа глаголющаго въ тебѣ и въ вьсѣхъ правьдьницѣхъ”. И по сихъ ина етера неизглаголема являшеся слава, еяже азъ отвьрстама очима духа моего не възмогъ видѣти, ни възведе мя, ни вьси ангели, яже видѣхъ покланяюща ся Господеви, развѣ тъкъмо правьдьникы видѣхъ въ силѣ велицѣ зряща къ славѣ его. И приступи къ нимъ пьрьвѣе Господь мой и ангела духовьна, и поклониста ся и въспѣста, и дъва тъкъмо. И тъгда вьси правьдьници поклонишася ся и въспѣша. Потомь слышахъ глас ту и пѣсни же слышахъ по небеси въсходяща на 6 небесъ, и вьси славляху того, егоже не можахъ азъ славы видѣти.
Вься же 6 небесъ пѣснь не тъкъмо слышима, нъ и видима бѣаше. И глагола ми ангелъ: “Сь есть единъ вѣчьнъ въ вышьнимь вѣцѣ живый, и въ святыихъ почивая, егоже ни имене можемъ тьрпѣти, иже поемъ есть святыимь Духъмь въ устѣхъ правьдьныихъ”.
И по семь слышахъ глас вѣчьнаго, глаголюща: “Господи, сыну, изиди и сълѣзи съ вьсѣхъ небесъ и буди въ мирѣ, и даже и до ангела, сущаго въ адѣ, прѣобразивъ ся по образомъ ихъ, и не познають тебе ни ангели ни князи вѣка того, и судиши князю и ангеломъ его и миру, обладомому имь, зане отвьрьгоша ся мене и рѣша: «Мы есмъ и развѣ нас никъто же есть инъ». И егда же от земля възнесеши ся, къ тому не прѣобразиши ся по небеси, нъ въ славѣ велицѣ възидеши и сядеши одесную мене. И тъгда поклонять ся тебѣ князи, и силы, и ангели, и вьсе начало небесьныихъ и земьныихъ и прѣисподьнихъ”. Сию слышахъ великую славу, заповѣдающю Господеви моему.
И тъгда възиде Господь от семаго небесе и съниде на шестое небо. И ангелъ, наставляяй мя, рече: “Разумѣй, Исайе, и вижь будущее прѣображение и сънитие его, яко видѣша ангели, въспѣша и исхвалиша, и не прѣобрази бо ся по видомыихъ”. И азъ же въспѣхъ съ ними. И яко съниде на пятое небо, и прѣобрази ся по образу ангелъ тѣхъ, и не въспѣша его ни поклониша ся, бѣ бо его образъ яко и онѣхъ. Съниде же на четвьртое небо и явися имъ по възору ихъ, и не въспѣша его, бѣаше бо яко по възору ихъ. Приде же на третиее небо, и на въторое, и на пьрьвое, прѣобразуя ся на когожьдо ихъ, тѣмь же ни пояху, ни покланяху ся ему, являше бо ся подобьнъ имъ. Показоваше же знамения на коемьждо небеси стрѣщиимъ врата. Съниде же на твьрдь, идеже князь вѣка сего сѣдить, и ту дасть знамение, и образъ бѣаше его яко и тѣхъ. И не прославиша, ни пѣша его. Сниде же и къ ангеломъ въздуха сего и бѣаше акы единъ от нихъ и не дасть знамения имъ, ни въпросиша бо его. И по сихъ глагола ми ангелъ: “Разумѣи, Исайе, сыне Амосовъ, на се бо посъланъ есмь от Господа вься тебѣ указати, ни прѣже бо къто видѣ, ни по тебѣ видѣти възможеть, якоже ты видиши и слышалъ еси”. И се видѣхъ подобьна, яко Сына человеча, и съ человекы поживъ въ мирѣ, и не познаша его, и видѣхъ въсходящь на твьрьдь и уже не бяше по зраку ихъ прѣбразуя ся. Видѣвъше же и вьси ангели ужаснуша ся и покланяюще ся глаголаху: “Како утаи ся нас Господь посрѣдѣ? И не познахомъ Цьсаря Славы?” И от пьрьваго небесе въсхожаше славьнѣй и не прѣобразоваше ся, нъ вьси ангели и деснии и шюии и на срѣдьнимь прѣстолѣ сѣдяи и поклониша ся ему и въпѣша, глаголюще: “Како прѣиде мимо ны, Господи, и не увѣдѣхомъ, ни поклонихомъ ся ему?” И тако възиде на въторое, и на третиее, и на четвьрътое, и на пятое, и на шестое небо, обаче на вьсѣхъ небесьхъ слава его прилагаше ся. И яко възиде на семое небо, въспѣша и́ вьси правьдници, и вьси ангели и вься силы. И тогда видѣхъ и́, яко сѣде одесную великыя славы, еяже не могъ видѣти, и аньгела духовьнаго видѣхъ сѣдяща ошуюю и глагола ми: “Довъльно ти, Исайе; увѣдѣ плътьскъ сынъ, ни око видѣ, ни ухо слыша, ни на сердце человѣку не възиде, елико уготова Богъ любящимъ и”».
И рече ми: “Възврати ся въ одежю свою, донъдеже врѣмя дьний твоихъ испълънить ся, и тогда придеши ми сѣмо”».
«Си видѣхъ», — Исайя рече стоящимъ окрьстъ его. И слышавъше си прѣдивьная, прославиша и въспѣша Бога, давъшаго таку благодать человѣкомъ. Рече же Езекиеви цьсарю: «Кончина вѣка сего и вьсе видѣние се събудеть ся въ послѣдьнимь родѣ». И заклятъ я́ не възвѣстити сыномъ израилевомъ, ни словесъ сихъ дати написание вьсякому человѣку, «нъ елико аще разумѣете от цьсаря, реченая въ пророцѣхъ, таковая разумѣйте вьси. Вы же бъдите о святѣмь Дусѣ, да приимете одежю вашю, и прѣстолы, и вѣньця славы, на небесьхъ лежащая». И прѣста глаголя и изиде от Езекия цьсаря.
Тому же Богу нашему слава и ныня и присно и въ вѣкы вѣкома. Аминь.