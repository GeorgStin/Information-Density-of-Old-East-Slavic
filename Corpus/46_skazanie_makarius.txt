СЛОВО О ТРЕХ МНИСѢХ, КАКО НАХОДИЛИ СВЯТОГО МОКАРЬЯ
 

Господи, благослови, отче!
 

Умилимся убо и мы убозии и недостойнии иноци Сергий, Теофиль, Югин. Вы же, отци и братья, слышите отрекшихся житья сего прелестного. Внидохомъ въ монастырь отца нашего Асклипия в Сепотамѣ Сурьстѣй межю двѣма рѣкама, единой имя Ефрантъ, а другой Тигръ. И отпѣвшимъ нам годину 9-ю, и сѣдохомъ 3-е на мѣсте поливнѣ.[1] И начахомъ другъ друга воспрашати о пьстѣ и о воздержаньи о мнишьстѣмъ. И вниде единому въ сердце умъ Божий, и рече Феофилъ братома своима къ Сергѣю и ко Угинови: «Хотѣлъ быхъ ходити живота своего и страньствовати по земли, да вижю гдѣ прилежит небо к земли». И рекоста оба брата Феофиле: «Тобе имавѣ во отца мѣсто и не останевѣ тобе». И тоя нощи изидохом из монастыря отаи. Идохомъ въ Ерусалимъ дни 16 и поклонихомъся Божию гробу и честному кресту. Идохом въ святый Вифлеомъ и поклонихомъся святѣй пещерѣ, идѣже родися Христосъ, и видѣхомъ звѣзду и кладязь водный. Идохомъ дале 2 поприща, обрѣтохом мѣсто, идѣже ангели пояху «Слава в вышнихъ Богу». И возвратихомъся, и взидохомъ на гору Елеоньскую, идѣже Христосъ взиде, и придохом въ Ерусалимъ, и створихом ту днии 12, ходяще по монастырем и молящеся Богу. И не надѣяхомъся возратити в мир ось. И обратихомъся на въсток солнца, идохом дни 8, и преидохом рѣку Тигръ, и внидѣхом в землю Персию на поля чиста, имянемъ Асия, идѣже убий святый Меркурей Ульяна Парвата.[2] И внидохом въ градъ, имянем Котисфонъ,[3] да в томъ граде лежать 3 отроци — Онанья, Озарья, Мисаилъ.[4] И поклонихомъся 3-мъ отроком, и славихомъ Бога, проведшему землю Персию. И внидохомъ в землю Индию 4-рми денми, обрѣтохъ кровъ единъ индѣескъ празденъ, не имуще человѣка. И, влѣзъше, прилежахомъ ту. И не бяше в мѣсте томъ град, но коиждо свой кровъ да имат. И быхомъ в кровѣ томъ 2 дни.
 

И се придоста 2 малжана, вѣнца носяща на главах дивны. И видѣвше ны, убояшася зѣло и мнѣста, яко исходатаи есмы земли той. И шедше, собраша на ны люде. И бяше ихъ 2000 мужь, и пришедше и обрѣтоша ны кланяющас Богу, и взяша огнь, хотяше ны зажечь. Мы же убоявшеся, избѣжахом, и стахом посреди ихъ, не бы камо бѣжати. Они же глаголаху, а мы не разумѣхом речи ихъ, а они намъ не разумѣют. И приимше, и ведоша ны, и затвориша ны в мѣсте тѣснѣ, и не даша намъ ясти, ни воды пити. Мы же, грѣшнии, моляхомъся Богу и благословихом Бога, 10 дни затворени быхом. И собрашася на ны людие, и видѣша ны молящаяся Богу, а они мняхуть ны гладомъ умориша. Изведоша ны вонъ ис крова того и погнаша ны из земля тоя, бьюще ны прутьемъ.
 

А уже имяхом мног днии не вкушавше пища никакояже. И помолихомъся Богу, идохомъ днии 40 и обрѣтохомъ древа красна взору и плодовита зѣло, родившия плод благъ. И прославихомъ Бога и насытихомъся от плода того благаго. И преидохомъ в землю ину, пьсья главы, и зряхуть на ны, и не творяхуть намъ зла. По вся мѣста собѣ живуть, межи каменья гнѣзда сносивше, живуть с чады своими. Идохомъ сквозѣ зѣмлю ихъ 100 дний, перси на въстокъ солнца и внидохомъ в землю трепястокъ. Да они, видѣвше ны, бѣжахуть от нас, да мы прославихъмъ Бога, избавляющаго ны от них. И взидохомъ на гору высоку, идѣже ни солнце сияеть, ни древа есть, ни трава ростеть, развѣе гадъ и змиямъ свистающим. И съкрегующи зубы аспиды, ехидны и ували, и василискы.[5] И видѣхом иныя змия, многиимъ же имяни не вѣдѣхомъ. И прославихом Бога, избавляющаго ны от нихъ. Идохомъ 4 дни, слышащи глас змиевъ, уши свои залѣпивше воскомъ, не могуще терпѣти змеева свистанья. Перешедшимъ намъ гору ту и придохомъ в землю пусту и велику, и не бяше в земли той ничтоже, ни пришелъ бяше человѣкъ туду николиже.
 

Идохомъ днии 60, разумляюще, что створихом, и помолимъся Господеви, иже ны упасет от лютыхъ молвъ. И приде к намъ елень, и поиде пред нами. Идохомъ по олени, и проведе ны сквозѣ тму и пропасть велику. Идохомъ со страхом и трепетомъ и прешедше, и обрѣтохом мѣсто равно и чреду олени пасуще. И преидохом всю землю ту беспутьемъ, и стуживше собѣ. И помолихомъся Богу, наставляющаго ны на путь благъ. И оттуду идохом дни 70, и придохомъ в мѣста равна и добра, и видѣхом древа многа на месте том, но толко мегла темна. Да ту, убозии, сѣдъ, поплакахомъся, зане путь ны ся заглади, да не вѣдяхом, камо путьшествовати. Плачющимъ же ся намъ на мѣсте том до 7-го дни, и прилѣтѣ голубь с высоты и нача лѣтати пред нами. Мы же, убозии, ради быхом и весели, и славихомъ Бога. Идохомъ по голуби томъ и обрѣтохомъ столпъ и комару. И бяше написано окрстъ ея: «Си столпъ поставилъ есть Александро царь макидоньский, ида от Халкидона и побѣдивъ персы. Воевалъ есть до сего мѣста, се ся нарече Тма, да аще хощет кто минути се мѣсто, то налѣво идет, вся бо воды мира сего от лѣвое страны приходят, да иже ся тѣхъ водъ надержит, то идет на свѣтъ. А на десную страну суть горы великия и езеро полно змий». То бяшет написано на столпѣ Александровѣ. Да мы то прочтеше, утѣшихомъся и спѣх ны бысть и славихом Бога, спасающего ны.
 

И поидохом на лѣвую страну, идохом днии 40 и не можахомъ терпѣти смрада по вся дни. И благословихом Бога, подающего намъ терпѣнье духовное, идохом в печали велицѣй, и прихожаше ны глас, яко и кони ржуще. И приближихомъ на глас тъ. И видѣхом езеро полно змий, якоже бяше не видѣти воды под ним, и слышахомъ плачь и стенание люто. И бяше езеро то полно человѣкъ, и преде инъ глас с небесѣ, глаголя: «Си суть людие осужении, ти бо ся людие Бога отвергоша». Да мы со страхом и трепетомъ минухом озеро то осуженое и пошед мало дни и узрѣхом горѣ 2 высоцѣ, да ту видѣхом мужа велика, в высоту 100 локотъ, и бяше привязанъ веригами мѣдяными по всему тѣлу и пламянь паляшет все тѣло его, и вопияше гласомъ великим.[6] Исхожаше глас мужа того до 30 поприщь. И увидѣвши ны муже тъ, нача плакатися, прикланяяся к земли, и бяше опалено все тѣло его. Мы же от страха покрывше лицо свое, минухом гору ту, идохом днии 5, слышаще глас его. И припрохомъ ся стремнѣ мѣсте и глубоцѣ, и видѣхом ту жену стояшю простовласу на краи глубины, и змий бяше великъ обилъся около ея от ногу и до главы. И хотѣ рещи слово едино, и не даша ей, и заимаше ей уста хоботом, и бьяшеть ю по устомъ хоботом, да не глаголеть ничтоже. Инии же гласи исхожаху ис пропасти глубоки, народа многа изъ глубины вопиюще: «Помилуй ны, Господи, помилуй ны, Сыне Бога вышняго». Мы же от страха того идохом, рекохом: «Господи, опрости животъ нашь, яко видѣста очи наши чюдеса сия и труд на земли сей». И паки поидохом от мѣста того, плачюще, и обрѣтохом мѣсто другое и древа бяху смоковнымъ образом на мѣсте томъ, и на древехъ техъ множество народа птиць, тмы тмами бяше. И рѣчь ихъ бяше, яко человѣча и вси единимъ гласомъ вопияхут, глаголюще: «Остави ны, Владыко, и помилуй ны, Господи, мы бо согрешихом паче всея твари». Мы же, убозии, та чюдеса слышавше и видѣвше и поклонихомъ Господеви, глаголюще: «Господи, яви нам чюдеса сия, яже есмы видѣли и слышали». И молящимъся намъ Богу, и раступися земля пред нами, изиди гласа глаголя: «Ни есть вы дано видѣти дѣлъ тѣхъ, но идѣте путем своим».
 

Мы же минухомъ со страхом и придехомъ на мѣсто иное страшно. И ту видѣхом мужи 4-ре, образа же ихъ нѣсть сказати, и бяше же пред святыми тѣми мужи оружье остро и стрегуще твердо. Змиеве со ехиднам объстояхуть около, а се 4 мужи вѣнца носяща на главах красны и в рукахъ своихъ имуща палица злата. Да мы, убозии, падохомъ на земли ниць и воспихомъ: «Помилуйте, мужи небеснии, да быша не прикоснулися нас оружья та». И отвѣща намъ, глаголяще: «Въсташа, идѣте путемъ своимъ, аможе вы ведете, не бойтеся ничтоже, не владѣеть бо вас озлобити оружье се, мы бо и блюдем до дни Суднаго». Да мы то слышавше, прекрестившеся, и поклонихомъся, и прославихомъ Бога, и минухом, яко душа не имуще.
 

Идохомъ днии 40 и в напраснѣ и глас слышахом народа многа зѣло, и насытихомъся благоуханья многа, и от глас поющих благоуханно многа. Сонъ ны обумори, да мы успохом и въстахом, оли слипатися устомъ нашим, от благости паче меду и ста. И въставше, и видѣхомъ церковь, и бяше я ледяна[7] и велика, посреде же церкви тоя олтарь знамянованъ. Посреди же олтаря того источник знамянань водный бѣлъ, яко млеко. И видѣхом ту мужи страшны зѣло, окрестъ воды стояща. И пояхуть аггельския песни. И видѣвше то, мы трепещюще, яко мертви, да единъ от них красенъ зѣло, да тот ны рече, приступив: «Се есть источник бесмертенъ, ожидая праведных насладитися». Мы же то слышахом, и прославихомъ Бога, и минухом мѣсто то со страхом, и в радости велицѣй быхом яко Богъ вѣсть. Но бяху устнѣ наша ослажени от воды тоя, до 3-го дни слипахуся устнѣ наша, яко от меду. И доидохомъ реки великия зѣло и насытихомъся воды ея, и насытихомъся благости и прославихомъ Бога. И к 9-тому часу сущю и сѣдохом на брезѣ у рѣки тоя, размышляюще, что створим рецѣ сей. И бяше по рецѣ той свѣтъ седмирицею сего свѣта свѣтлѣе. И помолихомъся на 4 страны земля и бяху вѣтри в земли той инаци тварью: западный вѣтръ зеленъ тварью, а от въстока солнцю от рая рыжь вѣтръ, яко и желтъ, а от полунощи вѣтръ яко кровь чиста, а от полуденныя страны вѣтръ бѣлъ, яко снѣгъ. Солнце теплѣе сего 7-мижды и древа болши сихъ и краше и частѣйши и плодовито, а другое неимуще плод. И горы выше сихъ, и земля 2 лицѣ имущи — червьлена и бѣла, и птици всѣми лици.
 

Имяхом бо уже 100 дни не вкушавше пища, развѣе воды тоя, яко Богъ вѣсть. Идущимъ же намъ, и се в напраснѣ придоша на ны множество мужий, и женъ, и дѣтий, не вѣ, откуду. Инии же от них грозяхуся на побѣду на ны, друзии же дивляхуся, но бяху низци зѣло. Мы же я видѣвше, устрашихомъся, глаголюще, егда изъядят ны. Начахомъ глаголати к собѣ, что створимъ, братья. И рече Сергий ко братьи: «Рострясемъ власы главы своея, вперимъся на ня. Ащи ли бо побѣжимъ, то изъядят ны». И створиша так, да они побѣгоша, чад своя восхищающа и скрегчюще зубы своими.
 

Идохом по земли той много днии и обрѣтохом лядину невелику ростомъ, ни с локоть от земля в высоту. Да того грызуще проидохомъ землю ту, и бяше лядина та бѣла, но паче меду и ста, да ту лядину грызуще измѣнихомъ си лица своя и повеселихомъся. И славихомъ Бога, идохом по земли той днии 50, не вѣдуще путь. Божиимъ повелѣниемъ обрѣтохом стезю и печеру, человѣкомъ украшену. Да то мы видѣвше, ради быхом. И влѣзше внутрь пещеры, и не обрѣтохом ничтоже. И ту благоуханье прихожаше в ноздри наша, и рекохомъ: «Братье, пребудем здѣ до вечера и не придеть ли сѣмо никтоже». И легше поспахом, и въставше от сна, излѣзохом вонъ при вечерѣ. И зрящимъ же намъ ко въстоку, ци хто приде на мѣсто се, и увидѣхомъ мужа страшна зѣло, и бяше на немъ одежа никакояже, но развѣе власи бѣли и покрываху все тѣло его от главы и до ногу. И грядяше в печеру ту, и обоня душа наша издалеча, и паде ниць на земли, и рече: «Заклинаю вы Богомъ, аще есте от Бога, то явите ми ся, аще ли есте от Дьявола, то идите от мене, проклятии». Тогда мы воспихом ему, глаголюще: «Отче благий, мы грѣшници есмы, Божии рабы наречемъся, от Дьявола отрекохомъся». Тогда приступивъ к намъ, и воздвиже руцѣ свои на небо, и помолися Богу, и благослови ны, и разложи власы от лица своего и усъ свои распрятавъ. И бяху власи его бѣли яко снѣгъ, и бяше благоуханье от него. И слышахом глас от старца того, и лице ему видѣхом: очи же ему бяху впали от старости, и брови ему бяху висли, а ногти его бяху велици ручнии и ножнии, тѣло бяше старьцю тому расѣдалося все. И впрошени быхом от него, и повѣдахомъ ему всю истинну, якоже пошли есмы, да быхомъ видѣли, кдѣ прилежить небо к земли. И рече святый Мокарей: «Чада моя милая! Не можеть человѣкъ плотянъ, от женьска грѣха родився, того мѣста видѣти, ни тѣхъ чюдесъ, ни силъ Господа Бога нашего Исуса Христа. Аз бо, грѣшный, много окушахся и плакахся къ Богу, да бых видѣлъ чюда тѣ. И рече ми ангелъ: “Не прогнѣвай Господа Бога своего, создавшего тя. Нихтоже можеть того мѣста доити”. Да и азъ рекох: “Почто, господи мой?” И рече ми: “От сего мѣста есть поприщь 20, идѣже еста 2 града — единъ желѣзен, а другий мѣдянъ. Да за тѣма градома Рай Божий, идѣже былъ 1-е Адамъ съ Евгою. На въстокъ солнца за Раемъ да ту небо прилежит. И внѣ Рая поставилъ есть Богъ хиравими и сирафими, оружье пламянно в руках имущи, стрещи Рая и древа животна. Сут же та хиравими от ногу до пупа — человѣци, а перси лвовы, а глава иною тварью, а руцѣ, яко ледяни и оружье пламянно в руках ихъ внѣ стѣнъ градных. Да не можетъ ту внити никтоже, суть бо ту Силы страшныя мнози зѣло и ликове англьстии ту пребывают, и пояси небеснии ту суть, идеже почиваеть небо”». Да то мы слышавше от человѣка Божия Мокарья, глаголавше ему ангелъ, и убояхомъся со страхом великимъ, славихомъ Бога и святого Мокарья. И возвеселихомъся, яко сказа нам дивная чюдеса Божия.
 

Бяше бо уже вечеръ, рече Мокарей: «Чада моя, уступите мало и постоите час, дѣтища бо имамъ 2, да приходита ко мнѣ по вся вечеры. Боюся, егда исказита вы». Да ту мы уступихом мало. И се придоста 2 лва от пустыня и поклонистася ему. Да мы, видѣше ихъ, падохомъ ниць от страха, не могуще ни слова провѣщати. И возложи руку свою на ня, и благослови я, и рече има: «Чада моя добрая, от человѣческаго мира пришли суть гости, не мозѣ та имъ створити ничтоже. Раби бо суть Божии». И рече намъ: «Идѣте сѣмо, братья, и не бойтеся ничтоже, да молитву вечернюю створим». Идохомъ к нему со страхом, и притекоста лвы противу нам на вострѣтенье. И начаста радоватися, овому нози лижющю, другаго по главѣ гладяще, яко человѣци разумѣюще, и кланяхуться. Мы же руки своя воздѣхом къ Богу, укротившему таковыя звѣри.
 

И створихом вечернюю молитву, и сѣдохомъ ту, и воспросихом святого Мокарья, и рекохом: «Отче благий, како еси пришелъ на се мѣсто на святое, скажи намъ». И рече намъ Мокарей искони житья своего: «Скажю вам, братья. Приклоните уши своя во глаголы устъ моихъ и послушайте мене, да въскажю о всемъ. Азъ, грѣшный, Ивановъ сынь быхъ, и нужю ми створиша родители жененьемъ. И створиша бракъ, и приведоша ми жену. И бывшю вечеру и хотѣша мя положити. Народу пляшющю, изидохъ отаи, людемъ же не вѣдущимъ и скрыхся у жены вдовица. Да быхъ ту 7 дний, крыяся у вдовица, да та ми старица приношаше ми вѣсти и плачь от родитель моихъ. И рече ми старица: “Сыновче, отиди от мене, да не увѣдять тобе здѣ. Боюся родитель твоихъ”. И въстахъ в полунощи в мертвеное время, изидохъ от нея и прослави Бога, не оставляющаго никогоже, но всѣм руку подая молящимъся ему. И посла ми Господь ангела Рафаила во образѣ мужа стара и странна, и приближися ко мнѣ, и азъ воспросихъ его: “Гдѣ идеши?” И рече ми онъ: “Гдѣ ты умомъ мыслиши, да и азъ с тобою иду”. И рекох: “Господи, настави мя на путь живота моего”. И поидохъ вслѣдъ его по земли, и начаховѣ просити милостыня пищи собѣ. Азъ же не разумѣхъ, яко ангелъ водит мя, но мнях, яко старець водить мя. И бысть хоженья нашего 3 лѣт, идоховѣ на мѣсто, и легша поспаховѣ. И азъ же убудихся и не видѣх у собе старца, и азъ восплакахся, глаголя к собѣ: “Камо ся дежю в пустыняхъ сихъ?” Да ту ми яви глас, глаголя: “Азъ есмъ Рафаилъ, ангелъ Господень, приведый тя на се мѣсто повелѣньемъ Божиимъ”. И слышав глас тъ, утѣшихся. И паки поидохъ, не вѣдый пути, камо ити. И стрѣте мя дивий, яко пасыся. И закляхъ его Богомъ, створшимъ небо и землю, и рекохъ ему: “Поведи мя в мѣсто жилища человѣчскаго”. Да онъ поиде пред мною, и азъ поидох вьслѣдъ его. Идохъ 2 дни по немъ и стрѣте мя елень, да узрѣвъ дивий олень, взратися въспять. И веде мя олень другия 2 дни и стрѣте мя змей. И видѣвъ олень змия того, возратися воспять. Азъ же видѣвъ змия того, устрашихся и закляхъ его Богомъ, дабы ми не створил зла ничтоже. Да ту змий став на опашь своемъ и нача глаголати, яко человѣкъ, и рече ми: “Добрѣ еси пришел на мѣсто се, рабе Божий Мокарей, се бо уже 12 лѣт ожидаеть тобе мѣсто се, уготованое тобѣ. И поиди въслѣд мене и узриши мѣсто свое”. И прославих Бога, слышавъ рѣчь от змия того, и поиде пред мною, уношею ся створив, и приведый, постави мя у дверей пещеры, и не видѣмъ бысть.
 

Азъ же влѣзъ в пещеру и обретох лвицю мертву, а дѣти плакастася надъ нею и не обретоста сысати молока. И азъ коръмих ея, яко чада своя вершьемъ древнымъ, а матерь изъвлекоста вонъ и погребох в ней». И бѣсѣдующимъ намъ, и прилетѣ вран, нося 3 полотце хлѣба, и положа пред нами, и отлете. И рече Макарье: «Нынѣ разумѣхъ, яко раби есть Божии, яко ускори сице Господь принести пищу сию. И многа лѣта имам быти на мѣсте семъ, птица приношахуть ми пищу по вся дьни. Да исповѣмъ вамъ грѣхи свои». И рече: «Бывшю ми на мѣстѣ семъ лѣт 12, излезох съ пещеры посидѣти, и нача мя Сотона мучити. И обретохъ ризу женскую. Азъ же, грѣшны, не домышляхся, откуду се, и взях ю и вложих ю в пещеру, и помыслих, что дѣеть риза си в пустынях сих. И на другий день обрѣтохъ другое знаменье женское и внесох и положих ту же. И прележах нощъ, не прекрестивъся, ни поклонився. На 3 дни излезох вонъ поклонитися Богу. И не могох прекреститися о ражении грѣха моего, и увидѣх жену сѣдящу, в ризахъ украшену. Лѣпота же ея бес конца, а плакашеся горко. И азъ, грѣшный, рекох к ней: “Что плачешеся и что дѣеши здѣ?” Она же единако плакашеся: “И азъ грѣшница, именемъ Марья, а дщи богата мужа, бях в Риме. Да нужу ми родители мои творяху посягнути замужь. Азъ же не хотяща осквернити дѣвства своего и, на брацѣ плесающим людемъ, украдохся отаи. И не вѣды мене никтоже. И заидох в пустыню сию, не вѣдущи пути. Да того ради плачюся”. Азъ же, грѣшный, ражьдегося и вѣровахъ ей, да бы врагъ ловил душу мою. И азъ, грѣшный, прияхъ я за руку и ведох ю к собѣ в пещеру и смили ми ся, и дах ю ясти ей ядрок дубовъ. Она же единако плачющи, а мнѣ душа мятеши мыслью. Азъ же, грѣшный, легох не прекрестився. Она же прилѣзѣ ко мнѣ, и отрѣши поясъ мой, и заложи руци свои за плоть мою. Азъ же легохъ, обуморенъ сномъ тяжким, и тогда помыслихъ согрѣшит с нею. И въставъ от сна своего, прияхъ ю и согрѣшихъ. Она же ищезе от мене. Азъ же, грѣшникъ, очютихся и легохъ на земли, яко на мраморѣ студенѣ. И ту помянухъ грѣхъ свой, излѣзохъ вонъ от пещеры, плакахся горко, а лвища разъгнѣваша на мя и киваста на мя главами своими, видяще грѣхъ мой. И звахъ я, и не идоста ко мнѣ. Умолихъ я и повелѣхъ имъ ископати яму при углѣ внутрь пещеры. Ископаста яму въ глубину человѣка стояча. Азъ же, грѣшный, ввергохъся въ яму и до трехъ денъ умолихъ я, да загребета яму о мнѣ. И придоста лвища, плачющася о мнѣ, и загребоста мя въ ямѣ. И бых в ней 3 лѣта посыпанъ и не умрох. Господь заступник мой есть. И бывшю ми ту вся 3 лѣта, и створися зима велика, Божиимъ повелѣньемъ, и расядеся земля над главою моею, и отверзеся яма, и видѣ свѣт. Излѣзохъ вонъ, и прославихъ Бога, оцистившаго грѣхъ мой. И пред ми глас глаголя съ небесѣ: “Ни есмь пришел праведныхъ дѣля, но грѣшныхъ спасти и в покаянье привести”.[8] И до сего дьни помилова мя Богъ».
 

Мы же то слышав от святого Мокарья и подивихомъся и прославихомъ Бога. Намъ же дивящимъся о глаголѣхъ его, и се придста лва 2 от пустыня. И возложи руцѣ свои на ня Мокарий и благослови я, и поклонистася всѣмъ нам. И рече намъ: «Возложите руки своя и вы на дѣтища сия». И благослови я преподобный отец.[9] И поцеловавъ ны и предасть ны Господеви, вводящему ны. И лва 2 предасть ны довести до темных мѣстъ. Божиимъ повелѣньемъ дошедше, обрѣтохомъ столпъ и комару Александровъ. Ту же лва оба поклонишася намъ и возратистася въ своя мѣста. Мы же, Богомъ наставляеми, преидохомъ в Персию, и прешедше рѣку Тигръ, и обрѣтохом хрестьяны. И тѣ воспросиша ны о пути нашемъ. И сказахомъ все, еже есми видѣли и слышах от человѣка Божия Мокарья. И пришедше въ Ерусалимъ, и поклонихомъся Божию гробу и всѣмъ святымъ мѣстомъ. И пришедше въ свой монастырь и поклонихомъся всей братьи и великаго игумена Асклипия. И сказахомъ ему все, еже есми видѣли и слышали. Во имя Отца и Сына и святого Духа и нынѣ и присно и въ вѣки вѣкомъ. Аминь.