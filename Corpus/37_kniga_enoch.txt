ОТ ПОТАЕННЫХ КЬНИГЪ О ВСХИЩЕНИИ ЕНОХОВѢ ПРАВЕДНАГО
 

О Господи, благослови, Владыко!
 

Мужа мудраго, книжника великаго, егоже приа Господь видите любите вышняго житиа, и прѣмудраго и великаго непремѣннаго и Вседръжителева цесарства Божиа, — превеликаго, многоочитаго и неподвижимаго прѣстола Господня, пресвѣтлаго стоаниа слуго Господень и степень дръжавенъ, огнь роденъ, вои небесными нескажема сложениа, многа множества стихий и различна видѣниа, и неповѣдаемаа пѣниа херувимских вой, свѣта безмѣрна видѣцъ быти.
 

И во время оно рече Енохъ: «Егда наполни ми ся 365, въ мѣсяць пръвыи, в нарочитыи день мѣсяца 1-го,[1] бѣх в дому моемъ единъ, плача ся и скорбя ся очима моима. Егда почивах на одрѣ моемъ, спах, явиста ми ся два мужа велика зѣло, якоже их не видѣх николиже на земли: лице их яко солнце светя ся, очи их яко свѣщи горяста, изо устъ ею яко огнь исходя, и одѣаниа ею пѣнию раздаанию,[2] и руцѣ ею яко крилѣ златѣ,[3] — у главы одра моего и възваста именемъ моимъ.
 

Аз же ускорих и встах, и прклоних ся има, и блеща ся привидѣниемъ лице мое от страха.[4] И ркоста ко мнѣ мужа: “Дръзай, Еноше, не бой ся,[5] Господь вѣчный посла ны к тобѣ, и се ты днесь въсходиши с нами на небо. И ты глаголи сыномъ своим все, елико створят на земли и о дому твоемъ, да никтоже тебе да не ищетъ, дондеже възвратит тя Господь к нимъ”.
 

И послушавъ их, и идох, и позвах сыны своа Мефусалома и Ригима,[6] и повѣдах има, елико ркоста ми мужа: “И се вѣмъ, чадѣ, не вѣдѣ камо гряду или что срящет мя. И нынѣ, чада мои, не отступайте от Бога, и пред лицемъ Господнимъ ходите,[7] и судьбы его схраните,[8] и не отвратите жрътвы спасениа вашего — и не отвратитъ Господь труда рукъ ваших; не лишайте даровъ Господа — не лишит Господь снискании своих и во хранилницах ваших.[9] Благословите Господа пръвенци стадными нуты вашими — и будете благословени Господеви въ вѣки. Не отступайте от Господа, ни поклоните ся богомъ пустошным, иже не сотвориша ни небеси, ни земли.[10] Увѣри Господь сердца ваша въ страх свои![11] И нынѣ, чада моя, никтоже мене не взыскай, донележе мя Господь обратитъ к вамъ”.
 

И быхъ, егда глаголах сыномъ своимъ, възваста мя мужа и взяста мя на крилѣ свои.
 

1 небо
 

И вознесоста мя на небо 1-е, и постависта мя тамо. И приведоста пред лице мое старѣйшину владыки звѣздных чиновъ, и показаша ми шествие их и прехожениа их от года до года. И показаша ми двѣсти аггелъ, иже владѣютъ звѣздами, сложении небомъ. И показаша ми ту море превелико паче моря земнаго. И аггелы летяху крилы своими. И показаша ми сокровища снѣжнаа и голотнаа[12] аггелы грозны, храняща сокровища. (...) И показаша ми ту хранилница облакъ, отнюдуже входятъ и исходятъ. И показаша ми съкровища росы, яко масть масличную, аггели, храняща сокровища их, и видѣни ихъ — яко всѣ цвѣтии земнии.
 

2 небо
 

И пояста мя на второе небо мужа тыи, и постависта мя на вторемъ небеси, и показаста ми ужники, блюдома судома безмѣрныи. И ту видѣх аггелы осуждена, плачющи,[13] и глаголах мужема, иже со мною: “Что ради мучена суть?” Отвѣщаста ко мнѣ мужа: “Злоступницы Господни суть, не послушающа гласа Господня, но своею волею съвѣщавше”. И пожалих си о них. Поклониша ми ся аггели, рѣша: “Мужю Божьи, да ся помолил о нас ко Господу”. И отвѣщах к нимъ, и ркох: “Кто есмь азъ — человѣкъ мертвен, да ся помолю о аггелѣх; кто же вѣсть, камо поиду или кто усрящет мя, или кто помолит ся о мнѣ?”
 

3 небо
 

И пояста мя оттуда мужа, възведоста на третье небо, и постависта мя посреди породы.[14] И мѣсто то невидимо добротою видѣниа:[15] все древо благоцвѣтно, весь плод зрѣлъ, все брашно присно кипя, все дыхание благовонно. И четыре реки мимо текущи тихимъ шествиемъ.[16] Всяк град добръ ражающи на пищю.[17] И древо жизненое на мѣстѣ томъ,[18] на немже почиваетъ Господь, егда ходитъ Господь в рай, и древо то нескажемо добротою благовоньства. И другое древо въскрай — маслинно, тучя масло выину. И все древо благо плода, нѣсть ту древа бесплодна. И все мѣсто благовонно. И аггели, хранящи породу, свѣтлѣ зѣло, непрестаннымъ гласомъ благымъ пѣниемъ служат Богу по вся дни. И ркох: “Коль благо мѣсто се зѣло!” Отвѣщаста ко мнѣ мужа: “Мѣсто се праведникомъ, Еноху, уготовано есть, иже претръпя напасть в житии семъ, и озлобятъ душа их, и отвратят очи свои от неправды и сотворятъ суд праведенъ: дати хлѣб алчющимъ и нагиа покрыти ризою, а въздвигнути падшаго и помощи обидимымъ;[19] иже пред лицем Господнимъ ходитъ и тому единому служитъ, — тѣмъ есть уготовано се в наслѣдие вѣчно”.
 

И взяста мя оттуду мужа, и вознесоста мя на севѣръ небесѣ, и показаста ми ту мѣсто страшно зѣло: всяка мука и мучениа на мѣстѣ томъ, и тми, и мгла, и нѣсть ту свѣта, но огнь мрачен възгарая ся выину на мѣстѣ томъ, и рѣка огненнаа находящи на вся мѣста та; студеный лед и узилница, и аггели лютеи и напраснѣ, носящеи оружие и мучаще без милости. И ркох: “Коль страшно мѣсто се зело!” И отвѣщаста ко мнѣ мужа: “Се мѣсто, Еноше, уготовано есть нечестивым, творящимъ безбожнаа по земли, иже дѣлаютъ чародѣании и обажениа,[20] и хвалят ся дѣлы своими, крадутъ душа отаи, иже рѣшатъ иго вязеще,[21] иже обогатѣя изо обиды о имѣнии чюжаго, и умориша алчющаго гладомъ, не могоша насытити, и не могуща одѣти, съвлекоша нагия. Иже не познаша Творца своего, но поклониша ся богомъ суетным, зижюще образы, поклоняют ся ручному творению. И сим всѣмъ уготовано есть мѣсто се в достоание вѣчное”.
 

4 небо
 

И воздвигоста мя на 4-е небо, и показаста ми се ту вся шествиа и вся луча солнца и мѣсяца. И размѣрихъ шествие ею, сложих свѣтъ ею, и видѣх седмогубный свѣт имат солнце, паче мѣсяца.[22] Круг еа и колесница, на немже ездитъ кождо ею, яко и вѣтръ ходя, и нѣсть има покоя: день и нощь ходящема и възвращающима ся има. И четыре звѣзды великыи высящихъ одесную колесница солнца, 4 ощуюю солнцемъ выину. И аггели ходяща пред колесницею солнечною, дусѣ летяще, 12 крилъ комуждо аггелу, иже мчатъ колесницу солнцу, носяще росу и зной, егда повелит Господь снити на землю с лучами солнечнями.
 

И несоста мя мужа ко востоку небесѣ и показаста ми врата, имиже выходитъ солнце по уставнымъ временемъ и по обхожениемъ мѣсяца лѣт всего, и по малению, прихождению дни. 6 вратъ единъ отвръстый о стадий 1 тридесятого испытана,[23] великоту же их измѣрих и не могох разумѣти великоты их. Тѣми иже ими входитъ солнце, идетъ на запад: пръвыми враты исходит дни 42, вторыми дни 35, третими дни 35, четвертыми дни 35, пятыми дни 35, шестыми дни 42 и паки възвращаа ся шестыми враты. По объшествию временному и входитъ пятыми враты дни 35, четвертыми враты дни 35, третими враты дни 35, вторыми дни 35, и скончають ся дньи лѣта по возвратомъ временным.[24]
 

И възведоста мя мужа на запад небесѣ, и показаста ми ту врата шестера велика отвръста, по обходу небесных восточных противу имиже заходит солнце; по входу восточных вратъ и по числу деньному — тако заходитъ западными враты. И егда изыдет от западных вратъ, и возмут и четыре аггели вѣнецъ его, и възнесутъ Господеви, а солнце обратит колесницу свою и иде без свѣта, и възложат на нь тамо вѣнецъ. Се ращение показаша ми солнца и враты, имиже входитъ и исходитъ, си бо врата сотворитъ Господь. Часоборие лѣтовное солнце сказаетъ.
 

А лунное другое ращение. Показасте ми вся шествиа еа и вся обхожение ея, показаста ми мужа врата, и указасте ми 12 врата[25] къ встоку, показаста ми вѣнца, имиже входитъ и исходитъ луна по обычным временемъ: пръвыми враты къ востоку дни 31 извѣстно, а вторыми 35 день извѣстнѣ, а третимъ днемъ 31 изящен, а четврътыми день 30 извѣсто, а пятыми день 31 изряденъ, а шестыми день 31 извѣстенъ, 7 день 30 извѣстно, осмыми день 31 изрядно и 9-ми день 31 испытно, а десятыми день 30 извѣстно, 11-ми день 31 изященъ, 12 враты входитъ и двадцать вторыи день извѣстнѣ. Ти тако и западными враты по обходу и по числу восточных вратъ. Тако входитъ и западными враты, и свръшаетъ лѣто деньми 365.[26] (...) Егда кончает ся западнаа врата и възвращаетъ, идетъ на восточныа со свѣтом своим. Тако ходитъ день и нощъ кругомъ, коло его подобно небесѣ. И колесница, на нюже възлазитъ, вѣтръ ходя влекуще. Колесница еа дусѣ же еа летяще, шесты крил коемуждо аггелу. Се есть разщинение лунное.
 

Постредѣ же небеси видѣх вооружены воа, служаще Богови в тимпанѣх и органѣх непрестанным гласомъ, и насладих ся послушая их.
 

5 небо
 

И взяста мя оттуду мужа, и вознесоста мя на пятое небо. И видѣх ту многа воя игригорьи,[27] видѣхь 200. Яко видѣниа человѣческо, величество же ихъ вяще чюдовъ великых, и лица их дряхла, и молчание устъ ихъ, и не бѣ служениа. И глаголахъ мужема, сущима со мною: “Что дѣлма суть дряхло зѣло и уныла лица их, и уста их молчаща, и нѣсть службы на небесѣ им?” И отвѣщаста ко мнѣ мужа: “Си суть григории, иже отторгу от Господа. (...) И снидоша на землю, и преторгу обѣщание на рамѣ горѣ Ермонониа,[28] осквръняти ся женами человѣческами, и осквръниша ся. И осуди а Господь, и сѣ рыдают о братьи своей, и окаризни бывшим”. Аз же глаголахъ григоромъ: “Аз видѣх братию вашу, и творениа их разумѣх, и молениа ихъ се видя, и молих ся о них. И се осудил есть Господь под землю, дондеже скончают ся небеса и земля. Да воскую ждете братиа своеа, а нѣсте служаще в лице Господне? Поставите службы бывшия, служите во имя Господне! Егда како разгнѣваете Господа Бога вашего, свръжет вы с мѣста сего”.
 

Стоащу мнѣ въструбиша въ 4 трубы вкупѣ и вослужиша григорѣ, яко единѣмъ гласомъ взиде глас их в лице Господне.
 

6 небо
 

И възведоста мя оттуду мужа, и вознесоста мя на 6-е небо. И видѣх ту 7 аггелъ, сочтанъ, свѣтелъ и славен зѣло: и лица их, яко луча слъночна блещаща ся, нѣсть различия лицу, или обдержаниа, или соприодръжаниа одръжа. Си строятъ, изучаютъ мирское благочинение: звѣздное хожение, солнечное и лунное, и тѣ вожа аггелы, и гласы небесныа. И все житие смиряетъ небесное. Строят же и заповѣди, и поучениа, и сладогласное пѣниа, всяку хвалу и славу. И аггели же суть над времены и лѣты, и аггели же и на рѣках, и на морѣх, аггели над плоды и травою, и кипящимъ всѣмъ;[29] и аггели людий всѣх, и все житие тѣ строятъ и пишутъ пред лицемъ Господнимъ. И пострѣди ихъ — 7 фуникъ, и 7 херувимъ, 7 шестокрилець,[30] единоглаголюще к собѣ и поюще к собѣ, нѣсть повѣсти пѣниа их. Радует ся Господь подножиемъ своимъ.
 

7 небо
 

И въздвигоста мя оттуду мужа и вознесоста мя на седмое небо. И видѣх свѣт великъ и вся огненыа воя бесплотных, архаггели, аггели, и свѣтлое стоание офанимское.[31] И убоях ся, и встрепетахъ, и пояста мя мужа въ стреду ихъ, и глаголаша ко мнѣ: „Дръзай, Еноше, не бой ся!"
 

Показаша ми издалеча Господа, сѣдяща на прѣстолѣ своемъ,[32] и вси вои небеснѣи, съчтании на степень, наступающи покланяху ся Господеви, и пакы отхожаху, и идяху на мѣста своя в радости и во веселии, во свѣтѣ безмѣрнѣ. А славнии служаще ему, нощию не отступающе днесь; стояще пред лицемъ Господнимъ, творяще волю его. И вси вои херувимстеи окрестъ прѣстола его, не отступающе, и шестокрилецъ покрывающе прѣстолъ его, поюще пред лицемъ Господнимъ.
 

И внегда видѣх се все, и отидоста от мене мужа, и к тому не видѣх ею. Поставиша мя на конецъ неба единаго, и възбоях ся, падох на лици моемъ. И посла Господь единаго от славных своих ко мнѣ — Гаврила,[33] и рче ми: “Дръзай, Еноше, не бой ся! Въстани и пойди со мною, и стани пред лицемъ Господнимъ во вѣки”. И отвѣщах к нему, и рекох: “Увы мнѣ, господи, отступи душа моя из мене от страха. И взови ко мнѣ мужа, приведоша мя до сего мѣста, зане тѣма повѣдах, и с тѣма иду пред лице Господне”.
 

И восхити мя Гаврил, якоже восхищаеть листъ вѣтром, и мча мя, и постави мя пред лицемъ Господнимъ.
 

О видѣнии Господа
 

Видѣхъ Господа, лице его силно, и преславно, и страшно. Кто есть исповѣдати, обьяти сущее лице Господне, силное и престрашное, или многоочное его и многогласное, и безрукотвореный превеликый прѣстолъ Господень, или стояние еже есть о немъ херувимстѣй и серафимстѣй вои, или непремѣнное, или неисповѣдаемое, немолчное и славное его служение.
 

И падох ницъ, и поклоних ся Господеви. И Господь усты своими възва мя: “Дръзай, Еноше, не бой ся! Востани и стани пред лицемъ моим въ вѣкы”. И въздвиже мя Михаилъ, архаггелъ великый Господень,[34] и приведе мя пред лице Господне. И искуси Господь слуги своя, глагола к ним: “Да вступит Енох стояти пред лицем моем въ вѣки”. И поклониша ся славнии, и рѣша: “Да вступит”.
 

Глагола Господь Михайлови: “Поими Еноха, и совлечи со земных риз, и помажи елеемъ благымъ, и облечи в ризи славны[35]”. И совлече мя Михаил с риз моих, и помаза мя масломъ благимъ. И видѣние масла паче свѣта великаго, масть его — яко роса блага, и воня его, яко измурно, и луча его яко солнечныи. И зглядах вся самъ: и бых, яко единъ от славных, и не бяше различиа взорнаго.[36]
 

И воззва Господь Веревеила, единаго архаггела своего,[37] иже бяше мудръ, написая вся дѣла Господня. И глагола Господь Веревеилови: «Возьми книгы от хранилницъ, и вдай же трость Енохови, и поглаголи ему книги». И ускори Веревеилъ, и принесе мнѣ книги, изощрени змурениемъ.[38] И вдасть ми трость из руки своея, и бѣ глаголя ми вся дѣла Господня: и земля, и море, и всѣх стухий шествия и житиа, и премѣне лѣт и дний шествиа, и земныа заповѣди и поучениа, и сладкогласное пѣние, и входы облакъ, и исходы вѣтръ, и языкъ еврѣйский, и всякъ языкъ, пѣснь новую оруженных вой — и все, елико подобаетъ поучати ся, и исповѣда ми Веревеилъ. 30 дний и 30 нощий и не премолкоша уста его глаголющи. И яз не почих 30 дний и 30 нощи, пиша вся знамениа. И яко конча, глагола ко мнѣ Веревеилъ: “Сяди, напиши, елико ти исповѣдах”. И сѣдох сугубъ 30 дний и 30 нощий, и написахъ извѣсто, и исповѣдах 300 и 60 книгъ.
 

И възва мя Господь, и постави мя ошуюю себе ближе Гаврила, и поклоних ся Господеви. И глагола ко мнѣ Господь: “Елико же видѣ, Еноше, стоаща и ходяща, и свръшена мною, аз же възвѣшу тебѣ”.
 

О создании твари
 

— Преже, даже все не бысть испръва, еликоже сотворих от небытиа в бытие,[39] и от невидимих въ видѣнии, и аггелом моимъ не възвестих тайны моеа, ни повѣдах имъ съставлениа их, ниже бесконечныа моа и неразумныа разумѣша твари, — и тебѣ възвѣщаю днесь. Преже, да иже не быша вся видимая, отвръзе ся свѣт, аз же срѣдѣ свѣта яко единъ прояждях в невидимых, якоже солнце яздитъ от востока до запада, от запада на востокы, солнце же обрящет покой, аз же не обрѣтохъ покоа, зане все бе-створя.[40]
 

Умышле же поставити основание, створити тварь видиму. Повелѣх въ преисподних, да взыдетъ едино невидимых видимо. Изыде Адоилъ, превелики зѣло,[41] и смотрих его, и се то имый въ чревѣ вѣка великаго.[42] И рѣх аз к нему: «Раздруши ся, Адоилъ, и буди видимое разрѣшаемое ис тобе». И разрѣши ся, и изыде из него великый вѣкъ, а тако носяща всю тварь, юже азъ хотѣх сотворити. И видѣх, яко благо.[43] И поставих себѣ прѣстолъ, и сѣдох на немъ, свѣтови же глаголахъ: «Взыди ты выше и утвръди ся,[44] буди основание вышнимъ». И нѣсть превыше свѣта ино ничтоже.
 

И узрѣх, восклоних ся от прѣстола моего, и возвах во преисподних второе их — изыдете от невидимыхъ твердь и видимо.[45] Изыде Арухазъ[46] с твердию, тяжекъ и чрънъ зѣло. И видѣх, яко лѣпо. И рѣх к нему: «Сниде ты долу, и утвръди ся, и буди основание долнимъ». И сниде, и утвръди ся, и бысть основание долнимъ. И нѣсть подо тмою иного ничтоже.
 

Обив же ефера свѣтомъ, утолстих, прострохъ връху тмы ея. А от вод утвръдих камение велико. Мглам же безднымъ повелѣх исхнути, наркох же «упадь до бездны». Море събравъ на едино мѣсто, связах е игомъ, дахъ море предѣлъ вѣченъ, не перетергнет ся от вод.[47] Твръду въдружих и основахъ връху вод.[48]
 

Ко всим же воимъ образовахъ небесѣмъ солнце от свѣта великого, и поставих е на небеси, да свѣтит по земли.[49] От камениа усѣкох огнь великый и огня створих вся воа бесплотных и вся воя звѣздныа. И херувимы, и серафимы, и офанимъ — и се все от огня иссѣкохъ.
 

Земли же велѣх возрастити древа всяка, и гору всяку, и всяку траву животну, и всяко сѣмя живо, сѣай сѣмя,[50] — преже, да иже не сотворих душь живъ, пищу имъ уготовах.[51]
 

Морю же повелѣл: породитн своя рыбы и всяк гад, плазащи по земли, и всяку птицу парящую.[52]
 

Егда скончах все, повелѣх моей прѣмудрости створити человѣка.[53]
 

Нынѣ же ти елика сказахъ, и елико видѣ на небесѣх, и елико видѣ на земли, и елико написа въ книгахъ — прѣмудростию моею и хитроствовах се, сътворихъ от нижнаго основаниа и до горняго.[54] И до конца ея нѣсть свѣтника, ни слѣдника. Азь самъ вѣченъ, нерукотворенъ.[55] Беспремѣнна мысль моя — съвѣтник есть, и слово мое дѣло есть, и очи мои съгладаета все: аще ли отвращу лице мое, то всеа потребят ся, аще ли призираю, то стоятъ.[56]
 

Положи умъ свой, Еноше, и познай глаголющаго ти, и возми книги, яже написа. И даю ти Сѣмеила и Расуила, възведшая тя ко мнѣ, и сниди на землю и скажи сыномъ своимъ, елико глаголахъ к тобѣ, елико видѣхъ от нижняго небесѣ и до прѣстола моего, — вся воинества аз сотворихъ, нѣсть противя ся мнѣ или не покоряа ся, и вси покаряют ся моему единовластию и работаютъ моей единой власти. И вдай же имъ книги рукотворениа твоего, и почтутъ и познаютъ Творца ихъ, и разумѣют и тѣ, яко нѣсть творца иного развѣе мене.[57] И раздай книги рукописаниа твоего чадомъ и чаду чадомъ, и поучи ужикы и род в род. Яко дам ти ходатаа, Еноше, архистратига моего Михаила, зане рукописание твое и рукописание отець твоих и Адама и Сифа не потребят ся до вѣка послѣдняго,[58] яко аз заповѣдах аггеломъ Ариоху и Мариоху, яже поставих на земли хранити ю и повелевати временным, да снабдятъ рукописание отець твоих, да не погибнетъ в будущий потопъ, иже азъ творю в родѣ твоемъ. Аз свѣдѣ злобу человѣческу: яко не понесут ярма, иже въздвигнух имъ, ниже сѣютъ сѣмя, яже дах имъ, но отвръгу яремъ мой, и яремъ инъ въсприимут, и всѣютъ сѣмена пустошнаа, и поклонят ся богомъ суетным, и отринутъ единовластье мое, и вся земля съгрѣшит неправдами, и обидами, и прелюбодѣйствы, идолослужении. Тогда потопъ наведу на землю, и земля сама съкрушит ся в тимѣние велико. И оставлю мужа правдива от племени твоего,[59] со всѣм домом его, иже сътвори по воли моей. И от сѣмени их востанетъ род послѣдний, многъ и несытъ зѣло. Тогда во изводѣ рода того явят ся книгы рукописаниа твоего и отецъ твоихъ, имже стражие земстеи покажуть я мужемъ вѣрнымъ, и скажут ся роду тому и прославят ся в послѣдокъ паче, неже в пѣрвое.
 

Нынѣ же, Еноше, даю ти рок прѣждания 30 дний, сътворити в дому твоемъ и глаголати сыномъ своимъ от мене и домъчадцѣмъ своимъ. И всякъ, иже есть храняй сердце свое, и да прочтутъ и разумѣютъ, яко нѣсть развѣе мене. И по три десяти днехъ аз пошлю аггелъ по тя, и возмут тя ко мнѣ от земля, и от сыновъ твоих; возмут тя ко мнѣ, яко мѣсто уготовано ти есть, и ты будеши пред лицемъ моимъ отселѣ и до вѣка. И будеши видя тайны моя, и будеши книжникъ рабом моимъ, зане будеши написая вся дѣла земная и сущих на земли и на небесѣх, и будеши ми въ свидѣтелство Суда Великаго Вѣка”. Все глагола Господь ко мнѣ, якоже глагола мужь къ искренему своему».
 

 
 

И нынѣ, чада моя, слышите глас отца своего, еликоже аз заповѣдаю вамъ днесь: да ходите пред лицемъ Господним, и елико ти сътворити есть по воли Господни. Аз бо есмь пущенъ от устъ Господень к вамъ глаголать к вамъ, елико есть и елико будетъ до Дни Суднаго. И нынѣ, чада моя, не от устъ моих вѣщаю вамъ днесь, но от устъ Господень, пущешаго мя к вамъ.
 

Вы бо слышите глаголы моя из устъ моих, точно здана вамъ человѣка, аз же слышах от устъ Господень, огненъ, яко уста Господня пещь огнена, и глаголы его пламы огненый исходя. Вы же, чада моя, видите лице мое, подобно вама здана человѣка, аз же видѣх лице Господне, яко желѣзо от огня раждеженно, искры отпущающи.[60] Вы бо зрите очию точна вамъ здана человѣка, аз же зрѣх очию Господню, яко луча солнца свѣтяще ся, ужасающи очи человѣку. Вы же, чада, видите десницу мою, помавающи вамъ — равна творена вамъ человѣка, аз же видѣх десницу Господню, помавающи ми — исполняющи небо. Вы же видите обьятие тѣла моего, подобна вашему, аз же видѣх обьятие Господне, безмѣрно, бесприкладно, емуже нѣсть конца. Вы бо слышите словеса устъ моих, аз же слышах глаголы Господня, яко грома велика, непрестанным облаком мятение. Нынѣ, чада моя, слышите бесѣдующа о цесари земнемъ — боязнено и бѣдно стати же пред лицемъ цесари земнѣмѣ, страшно, зане воля цесаря — смерть, и воля цесаря — жизнь. Стати же пред лицемъ Цесаря, — кто постоитъ бесконечную боязнь или зноя велика? Но возва Господь от аггелъ своих старѣйших, грозна, постави у мене, и видѣние аггела того снѣгъ, а руцѣ его — лед, и устуди лице мое, зане не тръпяхъ страха, зноа огненаго. Ти тако глагола Господь вся глаголы своя ко мнѣ.
 

Нынѣ убо, чада моа, аз всяческаа свѣмъ: ово от устъ Господень, ово очи мои видѣсте; от зачала до конца, и от конца до възвращениа[61] аз все свѣм. И написахъ книги до конца небесѣ и полности их, аз измѣрих хожениа их, и воинесътва ихъ аз сведѣ, исполних звѣзды много множество бесчислене. Который смыслитъ человѣкъ превратныа их обходы или шествиа их, или възвраты их, или водителя их, или водимыя? Ни аггели свѣдятъ ни чисмени ихъ, — аз же имена ихъ написах. И солнечный кругъ аз измѣрих, и луча ихъ изчтох, и входы его и исходы его, и вся шествиа его, имена их написах. И лунный круг аз измѣрих, и хожениа ихъ по вся дни изщтох, свѣта еа на всякъ день и час, и въ книгах имена ея же исписах. Облачная жилища и устав ихъ, и крила их, и дождя их, и капля ихъ аз ислѣдовах. И написах тутенъ громный и дивъ молниный, и указаша ми ключехранителя их, въсходы их; доже ходятъ в мѣру: узою въносят ся, узою спущают ся, да не тяжкою яростию сдергнутъ облакы, и погубят еже на земли. Яз написах сокровища снѣжнаа и хранилница голотнаа,[62] и въздухы студеныя, аз соглядахъ, на время како ключядръжца их наполняют облаки, и не истощат ся съкровища. Аз написах вѣтреняа ложнища, аз смотрих и видѣх, како ключарѣ их носятъ привесы и мѣры, первое же влагаютъ въ перевесы, второе же в мѣру, и мѣрою же испущает на всю землю, да не тяшкым въздыханиемъ землю въсколеблетъ.
 

Адъ. Оттудѣ сведенъ бых, и приидохъ на мѣсто судное, и видѣх ад отвръстъ, и видѣх ту нѣкоторые боле, яко ужницу, — суд без мѣры. И снидох, и написах вся суды судимиих, и вся впросы их увидѣх, и въздохнух, и плаках ся о погибели нечестивых. И ркох в сердцы моемъ: «Блаженъ, иже не родил ся, или рожешаа ся, не съгрѣшитъ пред лицемъ Господнимъ, да бы не пришелъ на мѣсто се, не бы понеслъ ярма мѣста сего». И видѣх ключныя стража адовы, стоаща у превеликых вратъ, яко аспиды великыи, и лица их, яко свѣща потухла, яко пламя помраченное очеса их, и зубѣ ихъ обнаженна до пръси их. И глаголах в лице их: «И отшел бы бых и не видил вас, иже во нь ради дѣаний вашихъ. И ни племени моего кто придет к вамъ».
 

Рай. И оттуду възидох в рай и праведных, и видѣх ту мѣсто благословенно, и вся тварь благословенна есть, вси живущи в радости и въ веселии, и въ свѣтѣ безмѣрнѣ, и в жизни вѣчныа.
 

Тогда глаголахъ: Чада моя, — глаголю вамъ — блаженъ, иже боит ся имени Господни, пред лицѣм его послужитъ выину, и учинит дары, приносы[63], (...) и жизнию поживетъ, и умретъ. Блаженъ, иже сотворитъ суд праведный: нагаго одежетъ ризою и алчну дасть хлѣб.[64] Блаженъ, иже судитъ суд праведный: сиротѣ, и вдовицѣ, всему обидиму поможетъ.[65] Блаженъ, иже възразитъ ся от пути примѣнна и ходит путми праведными.[66] Блаженъ, сѣяй сѣмена праведнаа, яко и пожнет я седмерицею.[67] Блаженъ, в немже есть истинна, да глаголетъ истинну искренему.[68] Блаженъ есть, емуже въ устнах его милость истинна и кротость.[69] Блаженъ, иже вразумляетъ дѣла Господня, дѣл его ради познаютъ Художника.
 

И се, чада моя, аз и краи по земли помѣтаа, написах аз; лѣта все складох, и от лѣт сложих мѣсяць, от мѣсяца разщтох днье, и от дни разочтох часы, аз часы измѣрихъ. Исписах и всяко сѣмя на земли, и разнествовахъ всяку мѣру, и всяку привесу праведну аз измѣрих, и исписахъ.
 

Якоже по лѣтѣх разнествие лѣта честь есть, тако человѣкъ человѣка честнѣе есть: овъ имѣниа ради многа, овъ же мудрости ради сердечныа, ов же разума ради хитрости и молчаниа устеннаго. Нѣсть же никтоже боле боящаго ся Господа, боящи бо ся Господа славнии будутъ в вѣк.[70] Господь рукама своима созда человѣка и в подобии лица своего, мала и велика створи Господь. Укаряа лице человѣче — укаряетъ лице Господне, гнушает ся лица человѣча — гнушает ся лица Господня, презря лица человѣча — презрить лице Господне; гнѣвъ и Суд Великъ, иже плюютъ на лице человѣку.
 

Блаженъ, иже исправитъ свое на всякого человѣка: яко помощи судиму, и яко подъяти скрушима, и яко подати требующу, зане Суда Великаго все дѣло человѣческое писаниемъ обновит ся. Блаженъ, емуже будетъ мѣра праведна, и ставило праведно, превесы праведныи, зане в день Суда Великаго всяка мѣра, и всяко ставило, и всяка привеса, яко на купле преляжетъ, — и познаютъ кождо мѣру свою и в ту приимутъ мзду.[71] Иже творитъ присно пред лицемъ Господнимъ, управитъ Господь снисканиа его. Иже умножитъ свѣтилникъ пред лицемъ Господнимъ, умножитъ Господь хранилница его. Егда требуетъ Господь хлѣба или свѣща, или борова, или говяда, но тѣмъ искушаетъ Господь сердце человѣку. Яко тогда Господь послетъ свѣтъ свой великый и въ тму, будетъ Суд, да кто ту утаит ся?
 

Нынѣ, чада моя, положите мысль на сердцех ваших и внушите глаголы отца вашего, елико же вѣщаю к вамъ — от устъ Господень. Възмите книги сиа — книгы рукописаниа отца вашего, и почитайте их, и в них познаите дѣла Господня, яко нѣсть развѣе Господа единаго, иже поставилъ основаниа на безвѣстных, протяглъ небеса на невидимых, землю поставил, на водах основал ю на непостойных, иже бесщисленую тварь створи единъ[72] (кто ищелъ пръсть земную или пѣсокъ морскый, или капля облачныи?[73]), иже землю и море спряглъ неразрѣшенами узами, иже неразумную лѣпоту от огня исѣкохъ и украсилъ небо, иже от невидимых въ видении всяческых створи, самъ невидимъ сый. И раздайте книги сия чадомъ своимъ и чада чадомъ. И вся ужики ваша, и вси роды вашы, иже смыслятъ и боят ся Господа, и приимутъ я, и годѣ будетъ имъ паче всякого брашна блага, и прочтутъ, и преложат ся к ним! А несмыслении, не разумѣющеи Господа, не приимутъ, но отвръгут ся, отягчит бо иго ихъ. Блаженъ, иже понесетъ иго их, притягнетъ е, яко обрящетъ е въ день Суда Великаго. Аз бо кленю ся вамъ, чада моа, яко преже, даже не бысть человѣкъ, мѣсто Судное уготова ся ему, и мѣрило, и ставило, в немьже искушенъ будетъ человѣкъ, тамо преже уготовано есть. И аз же дѣло всякаго человѣка в писании положю, никтоже не может украсти ся.
 

Нынѣ убо, чада моя, в тръпѣнии, во кротости пребудите чисмя дний ваших,[74] — да бесконечный вѣк наслѣдуете будущий. И всяка рана, и всяка язва, и зной, и всяко слово зло, аще наидетъ, Господа ради претръпите. А могущии възданиа въздати, не воздайте искренему, зане Господь въздалъ есть, вам же будетъ местникъ в День Суда Великаго.[75] Злато и сребро погубите брата ради,[76] да приимите сокровище плотно въ День Судный. И сиротѣ, и вдовицѣ прострете руки ваша, и противу силѣ помозите бѣдному,[77] — и обрящут ся въ кров время тружениа всякого. Скорбь и тяжко, аще наидетъ на вы, и Господа ради отрѣшите,[78] — ти тако обрящете мъзду вашу въ День Судный.
 

Заутра, и полудни, и вечеръ (...) добро есть ходити въ храмъ Господень славити Творителя всѣх.[79] Блаженъ, иже отверзетъ сердце свое на хвалы и похваляа Господа. Проклятъ, иже отвръзаай сердце свое укорение и оклеветаниа искренему.[80] Блаженъ, иже отвръзаетъ уста своя, благословя и славя Господа. Проклятъ, отвръзая уста своя на клятву и на хульство в лице Господне. Блаженъ, славя вся дѣла Господня. Проклятъ, укаряа тварь Господню. Блаженъ, складая труды рукою своею въздвигнутиа. Проклятъ, глядаа потребити труды чюжаа. Блаженъ, храня основаниа отець идѣжеконечных. Проклятъ, раскажает уставы и предѣлы отецъ своих. Благословенъ, садя миръ. Проклятъ, разаряа мирнующаа. Благословенъ, глаголя «мир», имѣя мир въ сердце своем. Проклятъ, глаголя, и нѣсть мира въ сердци его.[81] Все се въ мерилѣ, въ книгахъ изообличает ся въ День Суда Гордаго.
 

Нынѣ убо, чада моя, храните сердца ваша от всякиа неправды,[82] на ставило свѣта наслѣдуйте въ вѣкы. Не речете, чада моя, «отецъ съ Господомъ есть и умолит ны от грѣха». Видите, яко вся дѣла всякого человѣка аз написаю, и никтоже моего рукописаниа расказити, зане Господь все видитъ.[83] И нынѣ убо, чада моя, внушите вся глаголы отца вашего, елико же аз глаголю вамъ, — да будутъ вамъ в достояние покоя. И книги, яже дах вамъ, не помѣтайте ихъ, всимъ бо хотящимъ скажите я, нѣколи увѣдайте дѣла Господня.
 

Се бо, чада моя, приближи ся день рока, и время нудитъ нарочное, и аггели, идутъ со мною, стоятъ пред лицем моимъ. И аз утре взиду на небо вышнее — вѣчное мое достояние, сего ради заповѣдаю вамъ, чада моя, да сотворите все благословение на лици Господни.
 

Отвѣща Мефусаломъ отцеви своему Енохови: «Что есть годѣ очима твоима, отче? Да сотворимъ брашна пред лицемъ твоимъ. Да благословиши храмы наша и сыны своя, и вся домочадца твоя, прославиши люди своя, да тако по томъ отидеши». И отвѣща Енох сынови своему, и рече: «Слыши, чадо, от дни, иже помаза мя Господь елѣемъ славы своея, и страшно бысть мнѣ, ни сладит ми брашно, ни ми ся хощетъ о земномъ брашнѣ. Но взови братию свою и вся домочадца наша, и старци людстѣи, да поглаголю к ним и отиду». И ускори Мефусаль, и възва братию свою Регима, и Ариима, и Ахазухана, и Харимиона, и старци вси людстѣи, и приведе я пред лице отца своего Еноха. И поклониша ся ему, и прия Енох, и благослови а, и отвѣща к нимъ, глаголя:
 

«Послушайте, чада! Во дни отца вашего Адама сниде Господь на землю, и присѣтити ея и всея твари своея, юже самъ створи. Призва Господь вся скоты земныя и весь гад земный, и вся птица пернатыя, и приведе я пред лице отца вашего Адама, да наречетъ имена всимъ на земли.[84] И остави я у него Господь, и покори ему все, въ менъшество второе, и оглушь е все поминование, и на послушание человѣку.[85]
 

Господь бо сотвори человѣка всему стяжанию своему, о семъ не будетъ Суда всякой души живѣ, но человѣку единому. Всим душамъ скотиамъ въ Вѣцѣ Велицѣмъ едино мѣсто есть, и ограда едина, и паствина едина. Не затворит бо ся душа животна, юже сотвори Господь, до Суда, вся же душа оклеветаютъ до Суда. Иже злѣ пасетъ душю свою, безаконитъ свою душу.
 

А приводяй требу от чистых скот, ицеление есть, — ицѣляетъ душю свою. Умръщавляяй скотъ всяк безо узы, злозаконие есть, — беззаконитъ свою душю. Дѣя пакость скоту в тайнѣ, злозаконие есть, — беззаконитъ свою душу.
 

Дѣяй пакость человѣци души, пакоститъ душю свою, и нѣсть ему исцелениа в вѣки, Врѣай человѣка в сѣть, самъ увязнетъ в ней,[86] нѣсть ему исцѣления в вѣки. А врѣяй человѣка в суд, не оскудѣетъ суд его в вѣк.
 

Нынѣ убо, чада моя, храните сердце ваше от всякия неправды, иже възненавидитъ Господь,[87] паче же от всякия души живы, елико сотвори Господь. Якоже проситъ человѣкъ души своей от Господа, тако сътворитъ всякой души живѣй. Зане въ Вецѣ Велицемъ многа хранилища уготована суть человѣку: храмины добрыи зѣло, храмины злы бес числа. Блаженъ, иже отидетъ въ благословеныя домы, и во злых бо нѣсть обращениа.
 

И человѣкъ егда положитъ глаголъ на сердци принести даръ пред лице Господне, и руцѣ ему не сотворятъ того, тогда отвратитъ Господь труд рукъ его, и не обрѣтениа. Егда сотвористе руце его, ти поропщетъ сердце его, ни престаетъ болѣзнь сердца его, пороптание спѣшно. Блаженъ человѣкъ, в терпѣнии своемъ принесетъ даръ пред лице Господне, яко обрящетъ отдание, и человѣкъ егда дасть время нарока от устъ своих принести даръ пред лице Господне, ти сотворить е — то обрящетъ отдание; аще ли минетъ время нарочетное, въвратит глаголъ свой, покаание есть не благословит ся. Зане все преждание съблазнъ творитъ.
 

И человѣкъ, егда прикрыетъ нага, алчну дасть хлѣбъ, обрящетъ отдание. Аще ли поропщетъ сердце его, то погубление творитъ, и не будетъ обрѣтения.[88] И нищий, егда насытнт ся сердце его, и презорствит, тогда погубитъ все благодѣание свое и не обрящет, зане мръзуетъ Господь всякого мужа презорива».
 

И бысть, егда глагола Енохъ сыномъ своимъ и княземъ людскымъ, слышите вси людие его и вся ближникы его, яко зоветъ Господь Еноха, и съвѣщаша ся, глаголюще: «Идемъ и цѣлуимъ Еноха». И сниде ся до двою тысящь муж, и приидоша до мѣста Азуханъ,[89] идѣже бяше Енох и сынови его, и старци людстѣи, и целоваше Еноха, глаголюще: «Благословенъ есть Господеви, Царю Вѣчному, нынѣ благослови люди своя и прослави на лици Господни, яко тя избра Господь повѣдателя, отяти грѣх нашихъ».
 

Отвѣща Енохъ к людемъ своим, глаголя: «Слышите, чада моя. Преже, да иже вся не бышя, преже, да иже не оста вся тварь, постави Господь вѣка тварнаго,[90] и по томъ сътвори всю тварь свою, видимую и невидимую, и по том же всѣм созда человѣка по образу своему, и вложи ему очи видѣти, и уши слышати, и сердце помышляти, и умъ съвѣтовати.[91] Тогда разрѣши Господь вѣк человѣка ради, и раздѣли на времена и на часы, да размышляетъ человѣкъ временъ прѣмѣны, и конца зачала лѣтъ, и конци мѣсяць, и дний, час, и дасть свою жизнь и смерть. Егда скончает ся вся тварь, юже сотвори Господь, и всякъ человѣкъ идетъ на Суд Господень Великый, тогда времена погибнут, и лѣтъ к тому не будетъ, ни мѣсяци, ни дни, и часа к тому не почтут ся, но станетъ вѣкъ единъ. И вси праведници, иже убѣгнутъ суда великаго Господня, прикупят ся Вѣцѣ Велицѣмъ, купно прикупят ся праведницѣх, и будутъ вѣчнѣи. К тому не будетъ в них труда, ни болѣзни, ни скорби, ни чааниа нужна, ни усилиа, ни нощи, ни тмы, но свѣтъ великъ будет имъ выину. И стѣна неразорима, и рай великъ будетъ имъ кровъ жилища вѣчна. Блажени праведници, иже избѣжать Суда Великаго Господня, зане просвѣтят ся лица яко солнце.
 

Нынѣ убо, чада моя, съхраните душа ваша от всякоа неправды, елико возненавидѣ Господь;[92] пред лицемъ Господним ходите и тому единому служите, и всяко приношение приносите пред лице Господне.[93] Аще бо возритъ — то ту Господь, яко сотвори Господь небеса; аще призрит на землю и на море и помыслить подъземнаа, — то и ту Господь, зане Господь сотвори всячьскаа, и не укрыет ся всяко дѣло от лица Господня.[94] В долготръпѣние, въ кротости и в озлоблении, и въ скорби ваших изидете болѣзнаго вѣка сего».[95]
 

О восхищении Енохове
 

Внегда бѣсѣдовааше Енох людемъ своим, и пусти Господь мрак на землю, и бысть тма, и покры тма стоащаа мужа съ Енохом. И ускориша аггели, и поаша аггели Еноха, и възведоша на небо вышнее. И прия Господь, и постави пред лицемъ своимъ въ вѣкы. И отступи тма от земля, и бысть свѣт. И видѣша людие, и уразумѣша, како взятъ бысть Енохъ, и прославиша Бога, идоша въ храмы своя.
 

И ускори Мефусаломъ и братиа его, сынове Еноховѣ, и создаша жертвеникъ на мѣстѣ Азухани, отнюдуже взят бысть Енох, и пояша бравы и говяда, и пожроша в лице Господне. И созваша вси людие, пришедшая с ними на веселие. И принесоша людие дары сыномъ Еноховым. И сотвориша веселие и радость 3 дни.
 

И въ 3 день время вечера глаголаша старци людстѣи к Мефусалому, глаголющи: «Гряди и стани пред лицемъ Господнмъ и лицем людий своих, и въ лице требника Господня, и прославиши ся въ людехъ своихъ». И отвѣща Мефусаломъ къ людемъ своимъ: «Господь Богъ отца моего Еноха то самъ себе въздвигнетъ ерея над людми своими». И преждаша людие нощь ту всю на мѣстѣ Азухани. И пребысть Мефусаломъ близ олтаря, и помоли ся Господеви, и рече: «Господь вѣка всего, сына избравый от отца нашего Еноха? И ты, Господи, яви ерѣя людемъ своимъ, и в неразумие сердца бояти ся славы твоея и сотвори по воли твоей все!» И успы Мефусаломъ, и яви ся ему Господь въ видѣнии нощнѣм, глагола ему: «Слыши, Мефусаломъ. Аз есми Господь Богъ отца твоего Еноха, слышай глас людей своихъ. И стани в лице их и в лице олтаря моего, и прославлю тя в лице людий моих сихъ и по вся дни живота твоего». И въстав Мефусаломъ от сна своего, и благослови явльшаго ся ему.
 

И утреневаша старци людстѣи к Мефусалому, и направи Господь Богъ сердце Мефусалому слышати гласа людска, и глагола к ним: «Господь Богъ наш благое очима его да сотворит на люди своих сихъ». И ускори Сарсанъ, и Хармис, и Зазас, и старци людстѣи, и облекоша в ризу изрядну Мефусалома, и възложиша вѣнец свѣтелъ на главу его. И ускориша людие, и приведоша людие бравы и говяда, и от птицъ все извѣстовано, пожрети Мефусалиму в лице Господне и в лице людско.
 

И взиде Мефусалимъ на жрътвище Господне, яко денница въсходящи, и вси людие грядущи въ слѣд. И ста Мефусалом у олтаря, и вси людие окрестъ олтаря. И поимше, старци людстѣи связаша бравы и говяда по 4 ногы и положиша на главѣ олтаря. И глаголаша людие к Мефусалиму: «Возми си ножь и заколи извѣстовано си в лице Господне». И простръ Мефусаломъ руце свои на небо, и призва Господа, глаголя: «Увы мнѣ, Господи, кто есмь аз стати на главѣ жрътвеника твоего, на главѣ всих людий твоих, и на вся испытаниа? И даждь благодать рабу твоему в лице людий сих, да разумѣют, яко ты еси! Повели ерѣя людем своим!»
 

И бысть, внегда молящу ся Мефусалому, — стрясе ся олтарь, и воста ножь от олтаря, и вскочи ножь Мефусалому в руцѣ пред лицѣ всих людей. И въстрепеташа вси людие, и прославиша Господа. И честен бысть Мефусалом в лице Господне и в лице всих людей от дни того. И прия Мефусаломъ, и искла все пришедше из людий. И възрадоваша ся людие, и веселиша ся пред лицемъ Господнимъ и в лице Мефусалома въ день тый, и по том отидоша в домы своя.
 

А Мефусалом ста на главѣ олтаря и на главѣ всих людей от дни того 492. Наслѣдова всю землю и изиска вся, вѣровавшая Господеви, и пременъшая ся наказа и обрати, и не обрѣте ся человѣкъ, премѣняя ся от лица Господня, вся дни, иже поживе Мефусаломъ. И благослови Мефусалома Господь о жрътвах, и о дарѣх его, и о всей службѣ, еюже послужи в лицѣ Господне.
 

И по скончании дний Мефусаломли и яви ся ему Господь въ видѣнии нощнѣм, и глагола ему: «Слыши, Мефусаломе, азъ есми Богъ отца твоего Еноха. Видите волю, яко кончаша ся денье живота твоего, и приближи ся день почиваниа твоего. Взови Нира, сына сыну твоему Ламеху,[96] втораго, и облеци в ризы своя священыя, и поставиша у олътаря моего, и глаголеши ему все, елико ему будетъ во дни его. Зане приближают ся времена погибелныя всей земли и всего человѣка, и всего движущаго ся по земли, яко во дни его будетъ нестроение велико по земли. Зане взненавидит человѣкъ искренему своему, и людие на люди съгрѣзят ся, и языкъ на языкъ възмутитъ рать, наполнит ся вся земли крови и нестроениа зла.[97] К тому же оставят Творца своего, поклонят ся утвръженым на небеси, и хожение по земли, и волнам морским. И възвеличит ся противникъ, и порадует ся о дѣлѣх ихъ. В ражделение мое, вся земля приемлет премѣны устроение свое, и весь плод, и вся трава премѣняет времена своя, почают бо времени погибелнаго. И вси языци измѣнят ся на земли, в съжалѣние мое. И тогда азъ повелю безднѣ изринет ся на землю, и сокровища вод небесных изринет ся на землю.[98] (...) И погыбнет все составление земляное, и сотрясет ся земля вся, и лишит ся крѣпкаго своего и от дни того. Тогда аз преблюду Ноа,[99] сына сыну твоему Ламеху, пръвенца, и воставлю от сѣмени его мира иного, и сѣмя его пребудет в вѣкы».
 

И въспрянувъ Мефусалом от сна своего, и оскорбѣ о снѣ зѣло; призва вся старца людскыа, и повѣда все, елико глагола Господь к нему, и видѣние, к нему явльшаго ся от Господа. И оскоръбѣша людие о видѣнии его, отвѣща к нему: «Господь владѣеть творити по волѣ своей. Нынѣ сотвори все, якоже глагола Господь к тобѣ».
 

Возва Мефусаломъ Нира, сына Ламефова втораго, и облече в ризы святительства пред лицѣмъ всих людей, и постави у главы олтарныа, и научи всему, елико сътвори в людех.
 

О преставлении Мефусалъ
 

И глагола Мефусалом к людемъ: «Се Нир, се будетъ в лице ваше от днешняго дни княземъ вожь». И отвѣщаша людие къ Мефусалому: «Да будет нам глаголъ Господень, якоже глагола к тебѣ».
 

И егда глаголаше Мефусаломъ к людемъ, смущаше ся духъ его, и преклони колѣни, и прострѣ руцѣ свои на небо, моли Господа, и молящу ся ему изиде духъ его. И ускори Ниръ и вси лидие, и создаша гробъ Мефусалиму, и положиша ему ливанъ, и трость, и освящениа многа. И иде Нир и людие, въздвигоша тѣло Мефусалимле и положиша и во гробѣ, иже создаша ему. И положиша, и рѣша людие: «Благословенъ бысть Мефусалом в лице Господне и в лице всихъ людей». И снидоша ся оттуду, и глагола Нир к людемъ: «Ускорите днесь, приведете бравы, и унец, и горлицу, и голубь, да пожремъ в лице Господне, и порадует ся днесь, ти по том идѣте в домы своя». И послушаша людие Нира, ерѣа, ускориша и приведоша, и связаша я у главы олтарныя. И взя ножь Ниръ жреческий и пожръ в лице Господне. И ускориша людие, и сотвориша. И веселиша ся в лице Господне весь день, прославиша Господа Бога, Спаса Нирова и в лице людий.
 

И от дни того и бысть миръ и устроение по всей земли во дни Нировы — лѣт 202. И по томъ премѣниша ся людне от Господа, и начаша ревновати друг къ другу, и людие на люди възмущаху ся, и языкъ на языкъ въста бранью, и бысть мятежь великъ. И слыша Ниръ, ерей, и оскорбѣ зѣло, и рече во сердцы своемъ: «Приближило ся бяше время и глаголы, яже глагола Господь к Мефусалому, отцу отца моего».
 

О Нировѣ женѣ
 

И жена Нирова Софонима неплоды суши и не роди Нирови. И бысть Софонима во время старости, и в день смерти и приа во чревѣ своем. А Ниръ, ерѣй, не спа с нею от дни, имже, постави Господь в лице людей. Устыдѣ ся Софонима и потаи ся вся дни, и никтоже не увѣда от людей. И бысть въ день рожества, — и помяну жену свою Ниръ и възва ю к собѣ во храмину, да побѣседуетъ с нею. И иде Софонима к мужу ея, се тай во чревѣ имущи, во время рожества. И видѣвъ ю Ниръ, и постыдѣ ся ею зѣло, и рече к ней: «Что се сотворила еси, жено! И посрамила мя еси пред лицемъ всих людей. И нынѣ отиди от мене, иди, идѣже еси зачала срамоту чрева твоего, да не осквръню руку моею о тебѣ и согрѣшу в лице Господне». И отвѣща Софонима к мужу своему, глаголющи: «Се, господине мой, во время старости моеа, и не бысть во мнѣ унотства — ни вѣмъ, како зачат ся безлобье чрѣва моего». Не вѣрова ей Ниръ, и глагола ей Ниръ второе: «Отиди от мене, егда како уражю тя и согрѣшу в лицѣ Господне».
 

И бысть, егда Ниръ к женѣ своей глаголаше, и паде Софонима у ногу Нирову и умре. И оскорбѣ Ниръ зѣло, и рече в сердци своемъ: «Егда от Господа моего и бысть ей? И нынѣ милостивъ и Вѣченъ Господь, зане не бысть рука моя на ней». И яви ся Нирови архаггелъ Гаврнлъ, и рече ему: «Не мни, яко жена твоя Софонима вины ради умре. Се иже от нея родивый ся младенецъ — плод праведенъ есть, и егоже восприемлю на рай, да не будеши дару Божью отець».
 

И ускори Ниръ, и отвори двери храма своего, и иде ко брату своему Ною, и повѣда ему все, елико бысть женѣ его. И ускори Ной ко клети брата своего, и видѣ женѣ брата своего въ смерти; и утроба еа въ время рожества. И глагола Ной к Ниру: «Не буди печално тебѣ, Нире, брате мой, яко покры Господь днесь срамоту нашу, имже не вѣсть никтоже от людей. И нынѣ подшим ся, погребемъ ю, и покрыетъ Господь бестудие наше». И положиша Софониму на одрѣ, облекоша в ризы чръны, и затвориша двери, и изрыша гроб в тайнѣ. Егда изыдоша ко одру еа, и изыде отрокъ из мертвеныи Софонимы, и сѣдяше на одрѣ. И вниде Ной и Ниръ погребсти Софониму, и увѣдиша отрокъ седящъ у мрътвены сущая, одѣание на немъ. И ужасе ся Ной и Ниръ зѣло, бяше бо отрокъ свѣршенъ тѣломъ, глаголаше усты своими и благословяше Господа. Смотряше его Ной и Ниръ зѣло, глаголаше: «Се от Господа есть, брате мой. И се печать святительства на пръсѣх его, и славенъ взоромъ». И рече Ной к Нирови: «Брате, се обновляет Господь кровъ священиа по нас». И ускори Ниръ и Ной, и омысте отроча, и облекосте в ризы святительства, и дасть ему хлѣб благословеный, ясть. И нарекосте имя ему Мелхиседек.[100] И прия Ной и Ниръ тѣло Софонимы, и совлекосте с нея ризы чръныя, омысте тѣло ея и облекосте в ризы свѣтлыи и изрядны, и создаша ей гробъ. И иде Ной, и Ниръ, и Мелхиседекъ, и погребоша ю честно, явѣ.
 

И глагола Ной къ брату своему: «Поблюди отрока до времени в тайнѣ, зане пронырѣша людие по всей земли. И нѣкако узрѣша умертвять его». И иде Ной на мѣсто свое.
 

И се — вся безакониа по всей земли во дни Нировы. И тужаше Ниръ зѣло, паче о отрочати, глаголя: «Что сотворю ему?» Простеръ Ниръ руцѣ свои на небо и призва Господа, глаголя: «Увы мнѣ, Господи Вѣчный! Вся безакониа умножиша ся на земли во дни моя, и разумѣю аз, яко близъ есть скончание наше. И нынѣ, Господи, что есть видѣние отрока сего, и что есть суд его? Или что сътворю ему, да не предръгнет ся с нами в погибели сей?» Услыша Господь Нира, яви ся ему въ видѣнии нощнѣмъ и глагола ему: «Се уже, Нире, велико гибение бысть на земли, к тому не тръплю ни поносу. Се аз мышлю вскорѣ низъпустити погубление велико на землю. А о отрочати не печалуй, Ниръ, зане аз по малѣ пошлю архаггела своего Гаврила, и прииметъ отрока, и посадитъ его в раи Едемъстѣм, не погибнетъ с погыбущими. И азъ показах и, и будет ми ерѣй ерѣемъ в вѣкы Мелхиседекъ. И свящу и, и преставлю и в люди великы свящаа мя.
 

И вставъ Ниръ от сна своего, и благослови Господа, явльшаго ся ему, глаголя: «Благословенъ Господь Богъ отець наших, иже не дасть похулениа святительству моему во святительствѣ отець моих, яко глаголъ твой созда иерѣа велика в ложеснѣх Софонимлих, жены моеа, зане не бысть мнѣ племени. И буди строкъ сый во племени моего мѣсто, и станет сынъмь, и причтеши с рабы своими: со Сонфим, и Онохом, и Русиемъ, и Миламом, и Серухом, и Арусалом, Наилем, и Енохом, и Мефусаиломъ, и рабомъ твоим Ниром. И Мелхиседекъ будетъ глава иерѣемъ в род инъ. Видѣ бо, яко род сей в мятеже скончает ся, и погибнутъ яко вси. И Ной, брат мой, схранит ся в род инъ в саждении, и от племени его востанут люди мнози, и Мелхиседек станет глава иерѣемъ людия, единовластиа служащаа ти, Господи».
 

И бысть, егда сконца отрок 40 дни въ кровѣ Нировѣ, и глагола Господь архаггелу Гаврилу: «Сниди на землю к Ниру, жерцу, и возми отрока Мелхиседека сущаго, и положи в раи Едемли въ хранитву. Уже бо приближи ся время, и аз пущу вся воды на землю, и погибнут вся сущаа на земли. И воставлю в род ин, и Мелхиседекъ будетъ глава ерѣемъ в родѣ том». И ускори Гаврилъ, и слѣте нощию, и Ниръ бяше спя на одрѣ своемъ нощию, и яви ся ему Гаврил, глагола к нему: «Сице глаголеть Господь к Нирови: пусти отрока ко мнѣ, иже ти поручих». И не позна Ниръ глаголющаго къ нему, и мятяше ся сердце его, егда рече: «Увѣдающи людие отроча, возмуть й и убиют его, зане лукаво бысть сердце людско пред лицем Господнимъ». И отвѣща Гаврилу, и рече: «Нѣсть у мене отрока, и не позная глаголющаго ко мнѣ». И отвѣщав к нему Гаврилъ: «Не бой ся, Нире, аз есми архаггелъ Гаврил. Посла мя Господь, и се поимаю отрока твоего днесь, и иду с нимъ, и положу и в раи Едемьстем».
 

И помяну Ниръ сонъ пръвый, вѣровавъ и отвѣщавъ Гаврилу: «Благословенъ Господь, пославый тя днесь, ко мнѣ! И нынѣ благослови раба твоего Нира, и поими отрока, и сотвори ему, еликоже глаголано к тобѣ». И взя Гаврил отрока Мелхиседека в нощъ ту на крилѣ свои, и положи в раи Едемъстѣм. И вста Ниръ заутра, иде в кровъ, и не обрѣте отрока. И бысть радость и скорбь Нирови зѣло, зане имяше отрока в сына мѣсто.
 

Богу нашему слава всегда, нинѣ и присно и в вѣкы вѣкомъ. Аминь.