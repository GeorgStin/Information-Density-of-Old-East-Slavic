О выведении из ада
Слыши, небо, внуши, земля,[1] яко Господь глаголет: «Сыны породихъ и вознесох, ти менѣ отвѣргостѣся. Людие мои менѣ не познаша, а волъ позна лежащего мя, а осѣлъ — ясли господина своего. Но иному азъ милости своея не дам, но пущю слово свое на зѣмлю, спасу люди ото льсти Сотонины».
[2]Тогда рече вѣликий царь пророкъ Давидъ, сѣдя в прѣисподнем адѣ, накладая многоочитая[3] перъсты на златыя и живыя струны. И рече: «Споем собѣ, братия, пѣсни весѣлы тихи, и утѣшимся со Христомъ царемъ Славы». Уже бо услыша врѣмя благоприятно, слыша топот волхвов перьских конь, яко нѣсут ему дары, небесному цьсарю, родившемуся на земли, егоже мати, чистая девица, припадает к нѣму любовью, повивает его пеленами, глаголеть к нѣму: «О вышный, страшный Цьсарю небесный, почто еси восхотѣл к нам нищим на землю снити? Пещеры ли сѣ еси восхотѣл, или во яслех скотьяхъ восхотѣл еси лежати? А ты сам, Господи, небеса облаки повиваеши. Тебе, Господи, небо престол, а земля подножие»[4] Егоже Ирод безумный скрежьташа зубы своими, Господи, хотя тя убити. Но приидете, пророци, приидете, праведници... Исаия, Иеремия, ругающеся Аду, отвещаста глаголющи: «О немощный Дьяволѣ»...
И рече Адъ ко Дияволу: «Дияволѣ, слыши, а ты, Давид, глаголи». И рече Давидъ: «Не мочно Давиду глаголати — о, твердо Давидъ заключен: се бо есть врата железна, верия медяны, столпъ камененъ,[5] в нѣмъже Давидъ заключен».
И рекут 70 пророкъ: «Давиде, глаголи нам, кто от нас изнесѣт вѣсть на живый свѣт къ Владыцѣ?» Тогда рече Давидъ яснымъ гласом: «Исаия, Иеремея, Аввакум, Арон, Изекель, Соломон, Адам, Аврааме, Исаче, Иякове, Самоиле, Данилъ и вся 70 пророкъ, послушайте моего гласа во аду семъ. Се хощет изити от нас на жывый свѣтъ ко Владыцѣ Лазарь, друг Господень».
И тогда Адам, первозданный человѣкъ, въскочи, ако от сна, и зби ся руками своими о лицѣ свое. И рече Адам: «Лазарь, друг Господень, изнесѣ о мнѣ весть на живый свѣт ко Владыцѣ и рци ему: “На се ли мя еси, Господи, создалъ? Сего ли дѣля, Господи, азъ землю человѣки наплодихъ? Но себѣ ми, Господи, жаль и не жаль, что я в лѣтѣх своих пред тобою согрѣшил, но того ми, Господи, единого жаль, что твоею тварью Адъ поругаеться. Аще ти, Господи, азъ, Адам согрѣших, что твои изволници, а мои правнуци, Авраам-патриархъ съ сыном Исаком и съ внукомъ Яковом — те, тебѣ, Господи, что сотвориша? Тѣх ради, Господи, и нас изведи изъ ада.
Аще ти, Господи, и тѣ что согрѣшиша, а се ти, Господи, Моисѣи пророк сын Амбриев, провѣдый Израиля сквозѣ Чермное морѣ и глаголавый ти с тобою лицем к лицю на Синайстѣй горѣ в купинѣ, а тот, Господи, с нами же въ прѣисподнемъ адѣ. Того ради, Господи, и нас извѣди из ада.
Аще ти, Господи, что согрѣшил Моисей пророкъ, а се ти, Господи, Исусъ сынъ Навгин, сестричич Моисѣов, приступи ко граду Ерихону,[6] в нѣмже бяше 7 царевъ царствующе. Град же бяше каменен, а заборолы желѣзны, тесом побиты сребряным, да узлачен. Цари же положиша руцѣ на заборолы и рѣша: “Нѣ наш ли сей град, нѣ наша ли его рука создала?” А Бога не призваша. Исусъ же помолися Вышнѣму, и Господь повѣлѣ архангелу Михаилу въ трубу под-трубити. Заборола желѣзныя до основания земли распадошася, Исусъ же наехав внутри град и изби 300 и 7000 рати. Тот, Господи, с нами же сѣдит во прѣисподнѣм адѣ. Того дѣля, Господи, и нас извѣди изъ ада.
Аще ти, Господи, и съ согрѣшил, а сѣ ти, Господи, Гедѣонъ-пророкъ, сынъ Асасов. Искусиша руном Бога, положи руно на гумнѣ: “А та тобѣ загоню загадку”. И рече: “Аще будет на руне суша, а по всѣи земли роса, то будѣтъ у нас Богъ на земли”. И бысть тако. И он положи второе руно на гумнѣ: “А та тобѣ загону загадку: аще будеть на рунѣ роса, а по всѣи земли суша, то у нас будет в нас Богъ на земли”. И бысть тако. И зожме руно, и вынмѣ 12 пудов воды.[7] Тот, Господи, с нами же въ прѣисподнѣмъ адѣ. Того дѣля и нас, Господи, извѣди из ада.
Аще ти, Господи, Гедѣон согрѣши, а се ти, Господи, царь Соломон, сынъ великого царя Давида, создавый тобѣ хвалу, церковь Святая Святыхъ хрустальна въ градѣ Иерусалимѣ, и сковавы тобѣ два орла златы, подобна херувиму и серафими. И загонув загадку, и рече: “Аще будѣт у нас Бог на земли, то внидет в них Духъ Святый”. И начастася орли носити по церкви и вознѣсостася на небеса. Той, Господи, с нами же въ преисподнѣм адѣ. Того дѣля и нас извѣди из ада».
Во оно врѣмя во едину от субот слыша Господь ропот пророческий, въпиют семьдесят пророкъ: «Изведи, Господи, нас из ада преисподняго». Внидѣ Исус в Вифанию къ сестрѣ Лазаревѣ Марфѣ и Марьи. И слышав Марфа и Марья тѣкоста скоро, и падоста на ногу Исусу и рече: «Аще бы ты был здѣ, не умерлъ брат наш». И рече Христос: «Воскрѣснеть брат вашь Лазарь!»[8] И тогда воскрѣсе Лазарь и рече Лазарь: «Вопиет ти, Господи, Адам первозданный человѣкъ: изведи, Господи, из ада. Вопиет ти, Господи, Авраамъ патриархъ съ сыном Исаком и со внуком Ияковом, извѣди, Господи, из ада. Вопиет ти, Господи, царь Давидъ о сыну своем Соломонѣ, извѣди, Господи, изъ ада».
И рече Господь к Лазарю: «Аще бы не раба моего дѣля возлюбленаго, Давида, царя Соломона бы во адѣ искоренил за его лишнюю премудрость и за его безаконье».
И тогда придѣ Христос духомъ на ада, а с нимъ вся небесныя силы: Самсаил, Маиамил, Славиил,[9] Михаил, Гаврил предтѣкоша пред Господомъ и рѣша: «Во сѣ идѣть цьсарь Славы[10], Христосъ, глаголя ужником: “Сущии во тмѣ, просвѣтитеся”».
И рече Адъ изонутрь уды адских:[11] «Кто есть царь Славы?» И силы реша: «Господь силѣн и страшен во бранѣх, той есть царь Славы». Тако Ад рече: «Есть силен н страшен, о чем остави 7 небесъ, а к нам нищим под землю идет?» И силы рѣша: «Противника гоня Сотону и хощет его связав, прѣдати тобѣ, а угодники своя из ада извести». Адъ же озрѣвся и рече Сотонѣ: «О Вѣлзаулѣ окаяннѣ, добру запретитель, злу началниче, не рек ли есмь тобѣ: аще силѣнъ есть, прѣприся с ним тамо: коли ми ести реклъ, “Утверди ми мѣсто, гдѣ ми Исуса, связав, посадити”, и аз тебѣ реклъ: “Препри, шед, его з дѣтми своими и з жиды и со Июдою на оном свѣтѣ, то с ними царствуешь. Аще ли придет семо, тебѣ связавъ, мнѣ прѣдасть, а угодники своя — извѣдет”». Сотона же рече ему: «О худодушне, одно тебѣ зло створил, Лазаря извѣл, и тут убоишися его. А мнѣ нѣколко зла створил, и ту непрѣстанно боряся с ним». Ад же рече: «Аз добрѣ тело изъгноих Лазарево, и жилы и составы распадоша». Исусъ рече ему словом: «Лазарь, гряди вон!» Лазарь же встав ничем не врѣжен, яко лев[12] на лов, паря по воздуху, а гласъ его нынѣче у менѣ из ушию вышел, и вся внутренняя моя от гласа его двиглася. Тогда же ти есть ми реклъ: «Прискорбна ми есть душа отпустити Лазаря страшным и славным имянѣм твоим»[13].
Тогда царь великый Давидъ глагола, коли бех живъ: «Да скрушатся врата меденая и верея железная да сломяться». И тогда сокруши Господь врата медѣная и верѣя желѣзная сломи. Глагола Господь Адаму: «Си тя десница создала от века, си же тя изведе ис тля». И тогда въскрѣс Господь и глагола апостоломъ: «Шедше проповедайте по всей земли, крѣстяще въ имя Отца и Сына и Святого Духа учаще блюсти ся».[14] А сам вознесеся на небеса и седѣ одесную Отца, и по всей земли Слава его,[15] и яко тому подобаеть Слава и нынѣ, и присно».