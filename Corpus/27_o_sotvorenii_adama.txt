ОТ КОЛИКА ЧАСТИ СОТВОРИ БОГЪ АДАМА[1]
 

О тѣлѣ
 

Тѣло же убо человѣче от четырех съставъ, рече, создано. Имат от огня теплоту, а от воздуха студеньство, а от земли сухоту, а от воды мокроту.
 

И индѣ пишет, яко Адамъ от 8 части сътворенъ бысть. 1-е от земля тѣло, 2-е от Чермнаго моря кровь, 3-е от солнца очи, 4-е от вѣтра дыхание души его, 5-е от облака мысли его, добрыя же и злыя, 6-е от камения кости, 7-е от Духа Святого, иже есть положилъ въ человѣцѣ правдѣ и часть от свѣта вѣка, иже нарицается Христос. 8-я часть от самого Христа дохновения — душа.[2]
 

Егда сътвори Богъ Адама и не бѣ имени ему. И възва Богъ 4-ре аггелы и рече имъ: «Ищите имени ему». Аггелъ Михаилъ иде на всток и видѣ ту звѣзду, ейже имя Анафола, и взят оттуду Азъ. Гаврилъ иде на полудне и видѣ ту звѣзду, ейже имя Адоръ, и взят оттуду Добро. Урилъ иде на полунощье и видѣ звѣзду, ейже имя Машимъ, и взят оттуду Мыслѣте. Рафаилъ[3] иде на запад и видѣ звѣзду, ейже имя Брионъ, и взят оттуду Еръ.
 

И приидоша пред Бога и рече: «Коа дори[4] отлучити, и чте по числу, и исправися имя то АДАМЪ». Рече Господь всемогий: «Тако взывается имя его». И рѣша вси аггели: «Ты же, Господи, помилуй нас».