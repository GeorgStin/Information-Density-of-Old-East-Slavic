СУД ЯРОСЛАВЛЬ ВОЛОДИМѢРИЧЬ.
 

ПРАВДА РУСЬСКАЯ[1]
 

1. Аже убиеть мужь мужа, то мьстити брату брата, любо отцю, ли сыну, любо братучадо, ли братню сынови;[2] аще ли не будеть кто его мьстя, то положити за голову 80 гривенъ, аще будеть княжь мужь или тиуна княжа; аще ли будеть русинъ, или гридь, любо купець, любо тивунъ боярескъ, любо мечникъ, любо изгои, ли словѣнинъ, то 40 гривенъ положити за нь.
 

2. По Ярославѣ же паки совкупившеся сынове его, Изяславъ, Святославъ, Всеволодъ, и мужи ихъ, Коснячько, Перенѣгь, Никифоръ, и отложиша убиение за голову, но кунами ся выкупати; а ино все, якоже Ярославъ судилъ, такоже и сынове его уставиша.
 

3. О убииствѣ. Аже кто убиеть княжа мужа в разбои, а головника не ищють, то виревную платити, въ чьеи же верви голова лежить, то 80 гривенъ, паки ли людинъ, то 40 гривенъ.
 

4. Которая ли вервь начнеть платити дикую виру,[3] колико лѣтъ заплатить ту виру, зане же безъ головника имъ платити.
 

5. Будеть ли головникъ ихъ въ верви, то зане к нимъ прикладываеть, того же дѣля имъ помагати головнику; любо си дикую виру, но сплатити имъ во обчи 40 гривенъ, а головничьство самому головнику, а въ 40 гривенъ ему заплатити ис дружины свою часть.
 

6. Но оже будеть убилъ или въ свадѣ или в пиру явлено, то тако ему платити по верви нынѣ, иже ся прикладываеть вирою.
 

7. Оже станеть без вины на разбои. Будеть ли сталъ на разбои безъ всякоя свады, то за разбоиника люди не платять, но выдадять и всего съ женою и с дѣтми на потокъ и на разграбление.
 

8. Аже кто не вложить в дикую виру, тому людье не помагають, но самъ платить.
 

9. А се покони вирнии были при Ярославѣ: вирнику взяти 7 вѣдеръ солоду на недѣлю, же овенъ любо полоть, любо 2 ногатѣ; а в середу куна оже сыръ, а в пятницю тако же, а куръ по двою ему на день, а хлѣбовъ 7 на недѣлю, а пшена 7 уборковъ,[4] а гороху 7 уборковъ, а соли 7 голважень;[5] то то вирнику со отрокомь; а кони 4, конемъ на ротъ сути овесъ; вирнику 8 гривенъ, а 10 кунъ перекладная,[6] а метелнику 12 вѣкшии, а съсадная гривна.[7]
 

10. О вирах. Аже будеть вира во 80 гривенъ, то вирнику 16 гривенъ и 10 кунъ и 12 вѣкши, а переди съсадная гривна, а за голову 3 гривны.
 

11. О княжи отроци. Аже въ княжи отроци или в конюсѣ, или в поварѣ, то 40 гривенъ.
 

12. А за тивунъ за огнищныи и за конюшии, то 80 гривенъ.
 

13. А в сельскомь тивунѣ княжѣ или в ратаинѣмь, то 12 гривенъ.
 

14. А за рядовича 5 гривенъ. Тако же и за боярескъ.
 

15. О ремественицѣ и о ремественицѣ. А за ремественика и за ремественицю, то 12 гривенъ.
 

16. А за смердии холопъ[8] 5 гривенъ, а за робу 6 гривенъ.
 

17. А за кормилця 12 гривенъ, тако же и за кормилицю, хотя си буди холопъ, хотя си роба.
 

18. О поклепнѣи вирѣ. Аще будеть на кого поклепная вира, то же будеть послуховъ 7, то ти выведуть виру, паки ли варягъ или кто инъ, то два.
 

19. А по костехъ и по мертвеци не платить верви, аже имене не вѣдають, ни знають его.
 

20. Аже свержеть виру. А иже свержеть виру, то гривна кунъ сметная отроку; а кто и клепалъ, а тому дати другую гривну; а от виры помочьнаго 9[9] кунъ.
 

21. Искавше ли послуха и не налѣзуть истьця начнеть головою клепати, то ти имъ правду желѣзо.[10]
 

22. Тако же и во всѣхъ тяжахъ, в татбѣ и в поклепѣ; оже не будеть лиця, то тогда дати ему желѣзо из неволи до полугривны золота;[11] аже ли менѣ, то на воду,[12] оли то до дву гривенъ, аже мене, то ротѣ ему ити по своѣ куны.
 

23. Оже кто ударить мечемь. Аже кто ударить мечемь, не вынезъ его, или рукоятию, то 12 гривенъ продажи за обиду.
 

24. Аже ли вынезъ мечь, а не утнеть, то гривна кунъ.
 

25. Аже кто кого ударить батогомь, любо чашею, любо рогомь, любо тылѣснию, то 12 гривенъ.
 

26. Не терпя ли противу тому ударить мечемь, то вины ему в томь нѣтуть.
 

27. Аче ли утнеть руку, и отпадеть рука или усохнеть или нога, или око, или нос утнеть,[13] то полувирье 20 гривенъ, а тому за вѣкъ 10 гривенъ.
 

28. Аже перстъ утнеть кии любо, 3 гривны продажѣ, а самому гривна кунъ.
 

29. А придеть кровавъ мужь. Аже придеть кровавъ мужь на дворъ или синь, то видока ему не искати, но платити ему продажю 3 гривны; аще ли не будеть на немь знамения, то привести ему видокъ слово противу слова; а кто будеть почалъ, тому платити 60 кунъ; аче же и кровавъ придеть или будеть самъ почалъ, а вылѣзуть послуси, то то ему за платежь, оже и били.
 

30. Аже ударить мечемь, а не утнеть на смерть, то 3 гривны, а самому гривна за рану же лѣчебное, потнеть или на смерть, а вира.
 

31. Аче попъхнеть мужь мужа любо к собѣ ли от собе, любо по лицю ударить, ли жердью ударить, а видока два выведуть, то 3 гривны продажи; аже будеть варягъ или колбягъ, то полная видока вывести и идета на роту.
 

32. О челяди. А челядинъ скрыеться, а закличють и на торгу, а за 3 дни не выведуть его, а познають и третии день, то свои челядинъ поняти, а оному платити 3 гривны продажи.
 

33. Аже кто всядеть на чюжь конь. Аже кто всядеть на чюжь конь не прашавъ, то 3 гривны.
 

34. Аче кто конь погубить, или оружье, или портъ, а заповѣсть на торгу, а послѣ познаеть въ своемь городѣ, свое ему лицемь взяти, а за обиду платити ему 3 гривны.
 

35. Аже кто познаеть свое, что будеть погубилъ или украдено у него что, или конь, или портъ, или скотина, то не рци и: «Се мое», но поиди на сводъ, кдѣ есть взялъ, сведитеся, кто будеть виноватъ, на того татба снидеть; тогда онъ свое возметь, а что погибло будеть с нимь, то же ему начнеть платити; аще будеть коневыи тать, выдати князю на потокъ; паки ли будеть клѣтныи тать, то 3 гривны платити ему.
 

36. О сводѣ. Аже будеть во одиномь городѣ, то ити истьцю до конця того свода; будеть ли сводъ по землямъ, то ити ему до третьяго свода; а что будеть лице, то тому платити третьему кунами за лице, а с лицемь ити до конця своду, а истьцю ждати прока, а кдѣ снидеть на конечняго, то тому все платити и продажю.
 

37. О татбѣ. Паки ли будеть что татебно купилъ в торгу, или конь, или портъ, или скотину, то выведеть свободна мужа два или мытника; аже начнеть не знати, у кого купилъ, то ити по немь тѣмъ видокомъ на роту, а истьцю свое лице взяти; а что с нимь погибло, а того ему желѣти, а оному желѣти своихъ кунъ, зане не знаеть у кого купивъ; познаеть ли на долзѣ, у кого то купилъ, то своѣ куны возметь, и сему платити, что у него будеть погибло, а князю продажю.
 

38. Аже познаеть кто челядь. Аще познаеть кто челядинъ свои украденъ, а поиметь и, то оному вести и по кунамъ до 3-го свода; пояти же челядинъ в челядина мѣсто, а оному дати лице, ать идеть до конечняго свода, а то есть не скотъ, нѣ лзѣ рчи: «Не веде, у кого есмь купилъ», но по языку ити до конця; а кдѣ будеть конечнии тать, то опять воротить челядина, а свои поиметь, и проторъ тому же платити, а князю продажѣ 12 гривенъ в челядинѣ или украдше.
 

39. О сводѣ же. А ис своего города в чюжю землю свода нѣтуть, но тако же вывести ему послухи любо мытника, передъ кимь же купивше, то истьцю лице взяти, а прока ему желѣти, что с нимь погибло, а оному своихъ кунъ желѣти.
 

40. О татьбѣ. Аже убиють кого у клѣти или у котороѣ татбы, то убиють во пса мѣсто; аже ли и додержать свѣта, то вести на княжь дворъ; оже ли убиють и, а уже будуть людие связана видѣли, то платити в томь 12 гривенъ.
 

41. Аже крадеть кто скотъ въ хлѣвѣ или клѣть, то же будеть одинъ, то платити ему 3 гривны и 30 кунъ; будеть ли ихъ много, всѣмъ по 3 гривны и по 30 кунъ платити.
 

42. О татбѣ же. Аже крадеть скотъ на поли, или овцѣ, или козы, ли свиньи, 60 кунъ; будеть ли ихъ много, то всѣмъ по 60 кунъ.
 

43. Аже крадеть гумно или жито въ ямѣ, то колико ихъ будеть крало, то всѣмъ по 3 гривны и по 30 кунъ.
 

44. А у него же погибло, то оже будеть лице, лице поиметь, а за лѣто возметь по полугривнѣ.
 

45. Паки ли лиця не будеть, а будеть былъ княжь конь, то платити за нь 3 гривны, а за инѣхъ по 2 гривны.
 

А се уроци скоту. Аже за кобылу 60 кунъ, а за волъ гривна, а за корову 40 кунъ, а за третьяку 30 кунъ, за лоньщину пол гривны, за теля 5 кунъ, а за свинью 5 кунъ, а за порося ногата, за овцю 5 кунъ, за боранъ ногата, а за жеребець, аже не всѣдано на нь, гривна кунъ, за жеребя 6 ногатъ, а за коровие молоко 6 ногатъ;[14] то ти уроци смердомъ, оже платять князю продажю.
 

46. Аже будуть холопи татье, судъ княжь. Аже будуть холопи татие любо княжи, любо боярьстии, любо чернечь, их же князь продажею не казнить, зане суть не свободни, то двоиче платить ко истьцю за обиду.
 

47. Оже кто кунъ взищеть. Аже кто взищеть кунъ на друзѣ, а онъ ся начнеть запирати, то оже на нь выведеть послуси, то ти поидуть на роту, а онъ возметь своѣ куны; зане же не далъ ему кунъ за много лѣтъ, то платити ему за обиду 3 гривны.
 

48. Аже кто купець купцю дасть в куплю куны или в гостьбу, то купцю пред послухи кунъ не имати, послуси ему не надобѣ, но ити ему самому ротѣ, аже ся почнеть запирати.
 

49. О поклажаи. Аже кто поклажаи кладеть у кого любо, то ту послуха нѣтуть, но оже начнеть болшимь клепати, тому ити ротѣ, у кого то лежал товаръ: «А толко еси у мене положилъ», зане же ему въ бологодѣлъ и хоронилъ товаръ того.
 

50. О рѣзѣ. Аже кто даеть куны в рѣзъ, или наставъ в медъ, или жито во просопъ, то послухи ему ставити: како ся будеть рядилъ, тако же ему имати.
 

51. О мѣсячнѣмь рѣзѣ. А мѣсячныи рѣзъ, оже за мало, то имати ему; заидуть ли ся куны до того же года, то дадять ему куны въ треть,[15] а мѣсячныи рѣзъ погренути.
 

52. Послуховъ ли не будеть, а будеть кунъ 3 гривны, то ити ему про своѣ куны ротѣ; будеть ли боле кунъ, то речи ему тако: «Промиловался еси, оже еси не ставил послуховъ».
 

53. Уставъ Володимѣрь Всеволодича.[16] А се уставилъ Володимѣръ Всеволодичь по Святополцѣ,[17] созва дружину свою на Берестовѣмь:[18] Ратибора[19] Киевьского тысячьского, Прокопью[20] Бѣлогородьского тысячьского, Станислава[21] Переяславьского тысячьского, Нажира,[22] Мирослава,[23] Иванка Чюдиновича,[24] Олгова[25] мужа, и уставили до третьяго рѣза,[26] оже емлеть въ треть куны; аже кто возметь два рѣза, то то ему взяти исто; паки ли возметь три рѣзы, то иста ему не взяти.
 

Аже кто емлеть по 10 кунъ от лѣта на гривну, то того не отмѣтати.
 

54. Аже которыи купець истопиться. Аже которыи купець, кдѣ любо шедъ съ чюжими кунами, истопиться, любо рать возметь, ли огнь, то не насилити ему, ни продати его; но како начнеть от лѣта платити, тако же платить, зане же пагуба от Бога есть, а не виноватъ есть; аже ли пропиеться или пробиеть, а в безумьи чюжь товаръ испортить, то како любо тѣмъ, чии то товаръ: ждуть ли ему, а своя имъ воля, продадять ли, а своя имъ воля.
 

55. О долзѣ. Аже кто многимъ долженъ будеть, а пришедъ гость из иного города или чюжеземець, а не вѣдая запустить за нь товаръ, а опять начнеть не дати гости кунъ, а первии должебити начнуть ему запинати, не дадуче ему кунъ, то вести и на торгъ, продати же и отдати же первое гостины куны, а домашнимъ, что ся останеть кунъ, тѣм же ся подѣлять; паки ли будуть княжи куны, то княжи куны первое взяти, а прокъ в дѣлъ; аже кто много рѣза ималъ, то тому не имати.
 

56. Аже закупъ[27] бѣжить. Аже закупъ бѣжить от господы, то обель; идеть ли искать кунъ, а явлено ходить, или ко князю или къ судиямъ бѣжить обиды дѣля своего господина, то про то не роботять его, но дати ему правду.
 

57. О закупѣ же. Аже у господина ролеиныи закупъ, а погубить воискии конь,[28] то не платити ему; но еже далъ ему господинъ плугь и борону, от него же купу емлеть, то то погубивше платити; аже ли господинъ его отслеть на свое орудье, а погибнеть без него, то того ему не платити.
 

58. О закупѣ же. Аже изъ хлѣва выведуть, то закупу того не платити; но же погубить на поли и въ дворъ не вженеть и не затворить, кдѣ ему господинъ велить, или орудья своя дѣя, а того погубить, то то ему платити.
 

59. Аже господинъ переобидить закупа, а увидить купу его или отарицю,[29] то то ему все воротити, а за обиду платити ему 60 кунъ.
 

60. Паки ли прииметь на немь кунъ, то опять ему воротити куны, что будеть принялъ, а за обиду платити ему 3 гривны продажи.
 

61. Продасть ли господинъ закупа обель, то наимиту[30] свобода во всѣхъ кунахъ, а господину за обиду платити 12 гривенъ продажѣ.
 

62. Аже господинъ бьеть закупа про дѣло, то без вины есть; биеть ли не смысля, пьянъ, а без вины, то яко же въ свободнѣмь платежь, тако же и в закупѣ.
 

63. О холопѣ. Аже холопъ обелныи выведеть конь чии любо, то платити за нь 2 гривны.
 

64. О закупѣ. Аже закупъ выведеть что, то господинъ в немь; но оже кдѣ и налѣзуть, то преди заплатить господинъ его конь или что будеть ино взялъ, ему холопъ обелныи; и паки ли господинъ не хотѣти начнеть платити за нь, а продасть и, отдасть же переди или за конь или за волъ, или за товаръ, что будеть чюжего взялъ, и прокъ ему самому взяти собѣ.
 

65. А се, аже холопъ ударить. Аже холопъ ударить свободна мужа, а убѣжить в хоромъ, а господинъ его не выдасть, то платити за нь господину 12 гривенъ; а затѣмь аче и кдѣ налѣзеть удареныи тъ своего истьця, кто его ударилъ, то Ярославъ былъ уставилъ убити и, но сынове его по отци уставиша на куны, любо бити и розвязавше, любо ли взяти гривна кунъ за соромъ.
 

66. О послушьствѣ. А послушьства на холопа не складають; но оже не будеть свободнаго, то по нужи сложити на боярьска тивуна, а на инѣхъ не складывати.
 

А в малѣ тяжѣ по нужи възложити на закупа.
 

67. О бородѣ. А кто порветь бороду, а въньметь знамение, а вылѣзуть людие, то 12 гривенъ продажѣ; аже безъ людии, а в поклепѣ, то нѣту продажѣ.
 

68. О зубѣ. Аже выбьють зубъ, а кровь видять у него во ртѣ, а людье вылѣзуть, то 12 гривенъ продажѣ, а за зубъ гривна.
 

69. Аже украдеть кто бобръ, то 12 гривенъ.
 

70. Аже будеть росѣчена земля или знамение, им же ловлено, или сѣть, то по верви искати в собе татя любо платити продажю.
 

71. Аже кто борть разнаменаеть. Аже разнаменаеть борть, то 12 гривенъ.
 

72. Аже межю перетнеть бортьную, или ролеиную разореть, или дворную тыномь перегородить межю, то 12 гривенъ продажи.
 

73. Аже дубъ подотнеть знаменьныи или межьныи, то 12 гривенъ продажѣ.
 

74. А се наклади.[31] А се наклады 12 гривенъ: отроку[32] 2 гривны и 20 кунъ, а самому ѣхати со отрокомь на дву коню, сути же на ротъ овесъ, а мясо дати овенъ любо полоть, а инѣмь кормомь, что има черево возметь, писцю 10 кунъ, перекладнаго[33] 5 кунъ, за мѣхъ[34] двѣ ногатѣ.
 

75. А се о борти. Аже борть подътнеть, то 3 гривны продажѣ, а за дерево пол гривны.
 

76. Аже пчелы выдереть, то 3 гривны продажи; а за медъ, аже будеть пчелы не лажены, то 10 кунъ; будеть ли олѣкъ, то 5 кунъ.[35]
 

77. Не будеть ли татя, то по слѣду женуть; аже будеть слѣдъ ли к селу или к товару, а не отсочать от собе слѣда, ни ѣдуть на слѣдъ или отбьють, то тѣмь платити татбу и продажю; а слѣдъ гнати с чюжими людми а с послухи; аже погубять слѣдъ на гостиныцѣ на велицѣ, а села не будеть, или на пустѣ, кдѣ же не будеть ни села, ни людии, то не платити ни продажи, ни татбы.[36]
 

78. О смердѣ. Аже смердъ мучить смерда безъ княжа слова, то 3 гривны продажи, а за муку гривна кунъ; аже огнищанина мучить, то 12 гривенъ продажѣ, а за муку гривна.
 

79. Аже лодью украдеть, то 60 кунъ продажѣ, а лодию лицемь воротити; а за морьскую лодью 3 гривны, а за набоиную лодью[37] 2 гривны, за челнъ 20 кунъ, а за стругъ гривна.
 

80. О перевѣсѣхъ. Аже кто подотнеть вервь в перевѣсѣ, то 3 гривны продажи, а господину за вервь гривна кунъ.
 

81. Аже кто украдеть въ чьемь перевѣсѣ ястрябъ или соколъ, то продажѣ 3 гривны, а господину гривна; а за голубь 9 кунъ, а за куря 9 кунъ, а за утовь 30 кунъ, а за густь 30 кунъ, а за лебедь 30 кунъ, а за жеравль 30 кунъ.
 

82. А в сѣнѣ и въ дровѣхъ 9 кунъ, а господину колико будеть возъ украдено, то имати ему за возъ по 2 ногатѣ.
 

83. О гумнѣ. Аже зажьжеть гумно, то на потокъ и на грабежь домъ его, переди пагубу исплатившю, а въ процѣ князю поточити и. Тако же аже кто дворъ зажьжеть.
 

84. А кто пакощами конь порѣжеть или скотину, то продажѣ 12 гривенъ, а за пагубу господину урокъ платити.
 

85. Ты тяжѣ всѣ судять послухи свободыми; будеть ли послухъ холопъ, то холопу на правду не вылазити; но оже хощеть истець, или иметь и, а река тако: «По сего рѣчи емлю тя, но язъ емлю тя, а не холопъ», и емѣти и на желѣзо; аже обинити и, то емлеть на немь свое; не обинить ли его, а платити ему гривна за муку, зане по холопьи рѣчи яли.
 

86. А желѣзного платити 40 кунъ, а мечнику 5 кунъ, а пол гривны дѣтьскому;[38] то ти желѣзныи урокъ, кто си в чемь емлеть.
 

87. Аже иметь на желѣзо по свободныхъ людии рѣчи, либо ли запа на нь будеть, любо прохожение нощное, или кимь любо образомь аже не ожьжеть, то про муки не платити ему, но одино желѣзное, кто и будеть ялъ.
 

88. О женѣ. Аже кто убиеть жену, то тѣм же судомь судити, яко же и мужа; аже будеть виноватъ, то пол виры 20 гривенъ.
 

89. А в холопѣ и в робѣ виры нѣтуть; но оже будеть без вины убиенъ, то за холопъ урокъ платити или за робу, а князю 12 гривенъ продажѣ.
 

90. Аже умреть смердъ. Аже смердъ умреть, то задница князю;[39] аже будуть дщери у него дома, то даяти часть на нѣ; аже будуть за мужемь, то не даяти части имъ.
 

91. О задницѣ боярьстѣи и о дружиннѣи. Аже в боярехъ любо въ дружинѣ, то за князя задниця не идеть; но оже не будеть сыновъ, а дчери возмуть.
 

92. Аже кто умирая раздѣлить домъ свои дѣтемъ, на том же стояти; паки ли безъ ряду умреть, то всѣмъ детѣмъ, а на самого часть дати души.
 

93. Аже жена сядеть по мужи, то на ню часть дати, а что на ню мужь възложить, тому же есть госпожа, а задниця еи мужня не надобѣ.
 

94. Будуть ли дѣти, то что первоѣ жены, то то возмуть дѣти матере своея; любо си на жену будеть възложилъ, обаче матери своеи возмуть.
 

95. Аже будеть сестра в дому, то тои задницѣ не имати, но отдадять ю за мужь братия, како си могуть.
 

96. А се закладаюче городъ. А се уроци городнику: закладаюче городню,[40] куну взяти, а кончавше ногата; а за кормъ, и за вологу, и за мяса, и за рыбы 7 кунъ на недѣлю, 7 хлѣбовъ, 7 уборковъ пшена, 7 луконъ овса на 4 кони; имати же ему, донелѣ городъ срубять; а солоду одину дадять 10 луконъ.
 

97. О мостницѣхъ. А се мостнику уроци: помостивше мостъ, взяти от 10 локотъ по ногатѣ; аже починить моста ветхаго, то колико городнѣ починить, то взяти ему по кунѣ от городнѣ; а мостнику самому ѣхати со отрокомь на дву коню, 4 лукна овса на недѣлю, а ѣсть, что можеть.
 

98. А се о задницѣ. Аже будуть робьи дѣти у мужа, то задници имъ не имати, но свобода имъ с матерью.
 

99. Аже будуть в дому дѣти мали, а не джи ся будуть сами собою печаловати, а мати имъ поидеть за мужь, то кто имъ ближии будеть, тому же дати на руцѣ и с добыткомь и с домомь, донелѣ же возмогуть; а товаръ дати перед людми; а что срѣзить товаромь тѣмь ли пригостить, то то ему собѣ, а истыи товаръ воротить имъ, а прикупъ ему собѣ, зане кормилъ и печаловалъся ими; яже от челяди плод или от скота, то то все поимати лицемь; что ли будеть ростерялъ, то то все ему платити дѣтемъ тѣм; аче же и отчимъ прииметь дѣти съ задницею, то тако же есть рядъ.
 

100. А дворъ без дѣла отень всякъ меншему сынови.
 

101. О женѣ, аже ворчетъ сѣдѣти. Аже жена ворчеть сѣдѣти по мужи, а ростеряеть добытокъ и поидеть за мужь, то платити еи все дѣтемъ.
 

102. Не хотѣти ли начнуть дѣти еи ни на дворѣ, а она начнеть всяко хотѣти и сѣдѣти, то творити всяко волю, а дѣтемъ не дати воли; но что еи далъ мужь, с тѣм же еи сѣдѣти или, свою часть взѣмше, сѣдѣти же.
 

103. А матерня часть не надобѣ дѣтемъ, но кому мати дасть, тому же взяти; дасть ли всѣмъ, а вси роздѣлять; безъ языка ли умреть, то у кого будеть на дворѣ была и кто ю кормилъ, то тому взяти.
 

104. Аже будуть двою мужю дѣти, а одиноѣ матери, то онѣмъ своего отця задниця, а онѣмъ своего.
 

105. Будеть ли потерялъ своего иночима что, а онѣхъ отця, а умреть, то възворотить брату, на не же и людье вылѣзуть, что будеть отець его истерялъ иночимля; а что ему своего отця, то держить.
 

106. А матери, которыи сын добръ, перваго ли мужа, другаго ли, тому же дасть свое; аче и вси сынове еи будуть лиси, а дчери можеть дати, кто ю кормить.
 

107. А се уроци судебнии. А се уроци судебнии: от виры 9 кунъ, а метелнику 9 вѣкошь, а от бортноѣ земли 30 кунъ, а от инѣхъ от всѣхъ тяжь, кому помогуть, по 4 куны, а метелнику 6 вѣкошь.
 

108. О задницѣ. Аже братья ростяжють перед княземь о задницю, то которыи дѣтьскии идѣть ихъ дѣлить, то тому взяти гривна кунъ.
 

109. Уроци ротнии. А се уроци ротнии: от головы 30 кунъ, а от бортьноѣ земли 30 кунъ бес трии кунъ; тако же и от ролеиноѣ земли. А от свободы 9 кунъ.
 

110. О холопьствѣ. Холопьство обелное трое: оже кто хотя купить до полу гривны, а послухи поставить, а ногату дасть перед самѣмъ холопомь; а второе холопьство: поиметь робу без ряду, поиметь ли с рядомь, то како ся будеть рядилъ, на том же стоить; а се третьее холопьство: тивуньство без ряду или привяжеть ключь к собѣ без ряду,[41] с рядомь ли, то како ся будеть рядилъ, на том же стоить.
 

111. А въ дачѣ[42] не холопъ, ни по хлѣбѣ роботять, ни по придатъцѣ; но оже не доходять года, то ворочати ему милость; отходить ли, то не виноватъ есть.
 

112. Аже холопъ бѣжить, а заповѣсть господинъ, аже слышавъ кто или зная и вѣдая, оже есть холопъ, а дасть ему хлѣба или укажеть ему путь, то платити ему за холопъ 5 гривенъ, а за робу 6 гривенъ.
 

113. Аже кто переиметь чюжь холопъ и дасть вѣсть господину его, то имати ему переемъ гривна; не ублюдеть ли, то платити ему 4 гривны, а пятая переемная ему, а будеть роба, то 5 гривенъ, а шестая на переемъ отходить.
 

114. Аже кто своего холопа самъ досочиться въ чьемь любо городѣ, а будеть посадникъ не вѣдалъ его, то, повѣдавше ему, пояти же ему отрокъ от него, и шедше увязати и, и дати ему вязебную 10 кунъ, а переима нетуть; аче упустить и гоня, а собѣ ему пагуба, а не платить в то никто же, тѣм же и переима нѣтуть.
 

115. Аже кто не вѣдая чюжь холопъ усрячеть и, или повѣсти дѣеть, любо держить и у собе, а идеть от него, то ити ему ротѣ, яко не вѣдалъ есмь, оже есть холопъ, а платежа в томь нѣтуть.
 

116. Аче же холопъ кдѣ куны вылжеть, а онъ будеть не вѣдая вдалъ, то господину выкупати али лишитися его; вѣдая ли будеть далъ, а кунъ ему лишитися.
 

117. Аже кто пустить холопа в торгь, а одолжаеть, то выкупати его господину и не лишитися его.
 

118. Аже кто кренеть чюжь холопъ, не вѣдая, то первому господину холопъ поняти, а оному куны имати, ротѣ ходивше, яко не вѣдая есмь купил, ведая ли будеть купилъ, то кунъ ему лиху быти.
 

119. Аже холопъ бѣгая будеть добудеть товара, то господину долгъ, господину же и товаръ, а не лишатися его.
 

120. Аже кто бѣжа, а поиметь сусѣдне что или товаръ, то господину платити за нь урокъ, что будеть взялъ.
 

121. Аже холопъ крадеть кого любо, то господину выкупати и любо выдати и, с кимь будеть кралъ, а женѣ и дѣтемъ не надобѣ; но оже будуть с нимь крали и хоронили, то всѣхъ выдати, паки ли а выкупаеть господинъ; аже будуть свободнии с нимь крали или хоронили, то князю въ продажѣ.