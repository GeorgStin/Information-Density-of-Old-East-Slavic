СЪКАЗАНИЕ И СТРАСТЬ И ПОХВАЛА СВЯТЮЮ МУЧЕНИКУ БОРИСА ИГЛѢБА
Господи,благослови, отьче!
«Родъправыихъ благословиться, — рече пророкъ, — и сѣмя ихъ въ благословлениибудеть».[1]
Сице убобысть малъмь преже сихъ. Сущю самодрьжьцю вьсей Русьскей земли Володимиру, сынуСвятославлю,[2]вънуку же Игореву, иже и святыимь крьщениемь вьсю просвѣти сию землю Русьску.Прочая же его добродѣтели инде съкажемъ, нынѣ же нѣсть время. А о сихъ по рядусице есть: сь убо Володимиръ имѣяше сыновъ 12 не отъ единоя жены, нъ отъ раснъматеръ ихъ. Въ нихъ же бяше старѣй Вышеславъ, а по немь Изяславъ, 3 —Святопълкъ, иже и убийство се зълое изъобрѣтъ. Сего мати преже бѣ чьрницею,гръкыни сущи, и поялъ ̀ю бѣ Яропълкъ,[3]братъ Володимирь, и ростригъ ̀ю красоты дѣля лица ея. И зача отъ нея сегоСвятоплъка оканьнааго, Володимиръ же поганъй еще, убивъ Яропълка и поятъ женуего непраздьну сущю. Отъ нея же родися сий оканьный Святопълкъ, и бысть отъдъвою отьцю и брату сущю. Тѣмьже и не любляаше его Володимиръ, акы неотъ себе ему сущю. А отъ Рогнѣди[4]4 сыны имѣяше: Изяслава, и Мьстислава, и Ярослава, и Всеволода, а отъ инояСвятослава и Мьстислава, а отъ българынѣ Бориса и Глѣба. И посажа вся пороснамъ землямъ въ княжении, иже инъде съкажемъ, сихъ же съповѣмы убо, о нихъжеи повѣсть си есть.
Посади убосего оканьнааго Святопълка въ княжении Пиньскѣ, а Ярослава — Новѣгородѣ, аБориса — Ростовѣ, а Глѣба — Муромѣ. Нъ се остаану много глаголати, да немногописании въ забыть вълѣземъ, нъ о немьже начахъ, си съкажемъ убо сице.Многомъ же уже дьньмъ минувъшемъ, и яко съконьчашася дьние Володимиру, ужеминувъшемъ лѣтомъ 28 по святѣмь крьщении, въпаде въ недугь крѣпъкъ. Въ то жевремя бяше пришелъ Борисъ изд-Ростова, печенегомъ же о онуду пакы идущемъ ратиюна Русь, въ велицѣ печали бяаше Володимиръ, зане не можааше изити противу имъ,и много печаляашеся. Ипризъвавъ Бориса, емуже бѣ имя наречено въ святѣмь крьщении Романъ,[5] блаженааго и скоропослушьливааго,предавъ воѣ мъногы въ руцѣ его, посъла и́ противу безбожьнымъ печенѣгомъ. Онъже съ радостию въставъ иде рекъ: «Се готовъ есмь предъ очима твоима сътворити,елико велить воля сьрдьца твоего». О таковыихъ бо рече Притъчьникъ:[6] «Сынъ быхъ отьцю послушьливъ илюбиимъ предъ лицьмь матере своея».
Ошедъшю жеему и не обрѣтъшю супостатъ своихъ, възвративъшюся въспять ему. И се придевѣстьникъ къ нему, повѣдая ему отьчю съмрьть, како преставися отьць егоВасилий, въ се бо имя бяше нареченъ въ святѣмь крьщении, и како Святопълкъпотаи сьмьрть отьца своего, и ночь проимавъ помостъ на Берестовѣмь и въ ковъръобьртѣвъше, съвѣсивъше ужи на землю, везъше на саньхъ,[7] поставиша и́ въ цьркви святыяБогородица. И яко услыша святый Борисъ, начатъ тѣлъмь утьрпывати и лице еговьсе сльзъ испълнися, и сльзами разливаяся и не могый глаголати. Въ сьрдьци синачатъ сицевая вѣщати: «Увы мнѣ, свѣте очию моею, сияние и заре лица моего,бъздро уности моеѣ, наказание недоразумѣния моего! Увы мнѣ, отьче и господинемой! Къ кому прибѣгну, къ кому възьрю? Къде ли насыщюся таковааго благаагоучения и казания разума твоего? Увы мнѣ, увы мнѣ! Како зайде свѣте мой,не сущу ми ту! Да быхъ понѣ самъ чьстьное твое тѣло своима рукама съпрятялъ игробу предалъ. Нъ то ни понесохъ красоты мужьства тѣла твоего, ни съподобленъбыхъ цѣловати добролѣпьныхъ твоихъ сѣдинъ. Нъ, о блажениче, помяни мя въ покоитвоемь! Сьрдьце ми горить, душа ми съмыслъ съмущаеть и не вѣмь къ комуобратитися и къ кому сию горькую печаль простерети? Къ брату ли, егоже быхъимѣлъ въ отьца мѣсто? Нъ тъ, мьню, о суетии мирьскыихъ поучаеться и о биении моемьпомышляеть. Да аще кръвь мою пролѣеть и на убийство мое потъщиться,мученикъ буду Господу моему. Азъ бо не противлюся, зане пишеться: «Господьгърдыимъ противиться, съмѣренымъ же даеть благодать».[8] Апостолъ же: «Иже рече — “Богалюблю”, а брата своего ненавидить — лъжь есть».[9]И пакы: «Боязни въ любъви нѣсть, съвьршеная любы вънъ измещеть страхъ».[10] Тѣмьже что реку или чьто сътворю? Седа иду къ брату моему и реку: «Ты ми буди отьць — ты ми братъ и старѣи. Чьто мивелиши, господи мой?»
И си на умѣси помышляя, идяаше къ брату своему и глаголааше въ сьрдьци своемъ: «То понѣузьрю ли си лице братьца моего мьньшааго Глѣба, яко же Иосифъ Вениямина?»[11] И та вься полагая въ сьрдьци си:«Воля твоя да будеть, Господи мой». Помышляше же въ умѣ своемь: «Аще поиду въдомъ отьца своего, то языци мнози превратять сьрдьце мое, яко прогнати братамоего, якоже и отьць мой преже святаго крещения, славы ради и княжения мирасего, и иже все мимоходить и хуже паучины. То камо имамъ приити по ошьствиимоемь отсюду? Какъ ли убо обрящюся тъгда? Кый ли ми будеть отвѣтъ? Къде лисъкрыю мъножьство грѣха моего? Чьто бо приобрѣтоша преже братия отьца моего илиотьць мой? Къде бо ихъ жития и слава мира сего, и багряница[12] и брячины, сребро и золото, вина имедове, брашьна чьстьная, и быстрии кони, и домове красьнии и велиции, и имѣниямнога, и дани, и чьсти бещисльны, и гърдѣния, яже о болярѣхъ своихъ? Уже все сеимъ, акы не было николиже: вся съ нимь ищезоша, и нѣсть помощи ни отъ когожесихъ — ни отъ имѣния, ни отъ множьства рабъ, ни отъ славы мира сего.Тѣмь и Соломонъ, все прошьдъ, вься видѣвъ, вся сътяжавъ и съвъкупивъ, речерасмотривъ вьсе: “Суета и суетие, суетию буди”,[13] тъкмо помощь от добръ дѣлъ, и отъправовѣрия, и отъ нелицемѣрьныя любъве».
Идый жепутьмь, помышляаше о красотѣ и о доброте телесе своего, и сльзами разливаашесявьсь. И хотя удрьжатися и не можааше. И вси зьряще его тако, плакаашеся одоброродьнѣмь тѣлѣ и чьстьнѣмь разумѣ въздраста его. И къжьдо въ души своейстонааше горестию сьрдьчьною, и вси съмущаахуся о печали.
Къто бо невъсплачеться съмрьти тоѣ пагубьноѣ, приводя предъ очи сьрдьца своего?
Образъ бо бяаше унылъй его, възоръ и скрушениесьрдьца его святаго, такъ бо бѣ блаженый тъ правьдивъ и щедръ, тихъ, крътъкъ,съмѣренъ, всѣхъ милуя и вься набъдя.
Помышлятьже въ сьрдьци своемьбогоблаженый Борисъ и глаголааше: «Вѣдѣ, — брата моего зълуради чловѣципонудяти ̀и на убийство мое, и погубить мя. Да аще пролѣеть кръвь мою, томученикъ буду Господу моему, а духъ мой прииметь Владыка». Таче, забывъ скърбьсъмьртьную, тѣшааше сьрдьце свое о словеси Божии, «Иже погубити душюсвою мене ради и моихъ словесъ, обрящети ̀ю въ животѣ вѣчьнѣмь съхранить ̀ю».[14] И поиде радъстьнъмь сьрдьцьмь, «непрезьри мене, — рекыи, — Господи премилостиве, уповающааго на тя, нъ спаси душюмою».
Святопълкъже, сѣдя Кыевѣ по отьци, призвавъ кыяны, многы дары имъ давъ, отпусти. Посла жекъ Борису, глаголя: «Брате, хочю съ тобою любъвь имѣти и къ отьню ти придамь».Льстьно, а не истину глаголя. Пришедъ Вышегороду[15] ночь, отай призъва Путьшю и вышегородьскыѣмужѣ и рече имъ: «Повѣдите ми по истинѣ, приязньство имѣете ли къ мнѣ?» Путьшарече: «Вьси мы можемъ главы своя положити за тя».
Видѣвъ жедияволъ и искони ненавидяй добра человѣка, яко вьсю надежю свою на Господаположилъ есть святый Борисъ, начатъ подвижьнѣи бываати, и обрѣтъ, якоже прежеКаина[16]на братоубийство горяща, тако же и Святопълка. По истинѣ въторааго Каинаулови мысль его, яко да избиеть вся наслѣдьникы отьца своего, а самъ приимьтьединъ въсю власть.
Тъгдапризъва къ себе оканьный трьклятый Святопълкъ съвѣтьникы всему злу и началникывсей неправьдѣ, и отъвьрзъ пресквьрньная уста рече, испусти зълый гласъПутьшинѣ чади: «Аще убо главы своя обѣщастеся положити за мя, шедъше убо,братия моя, отай, къде обрящете брата моего Бориса, съмотрьше время убиите и́».И обѣщашася ему тако створити.
О таковыихъбо рече пророкъ: «Скори суть кръвь пролияти бес правьды. Си бо обѣщаваютьсякръви и събирають себе злая. Сихъ путье суть събирающеи безаконие, нечистиемьсвою душю обиемлють».[17]
Блаженый жеБорисъ якоже ся бѣ воротилъ и сталъ бѣ на Льтѣ шатьры.[18] И рѣша къ нему дружина: «Поиди, сядиКыевѣ на столѣ отьни, се бо вси вои въ руку твоею суть». Онъ жеимъ отъвѣщааваше: «Не буди ми възяти рукы на брата своего и еще же и настарѣйша мене, егоже быхъ имѣлъ, акы отьца». Си слышавъше вои разидошася отнего, а самъ оста тъкъмо съ отрокы своими. И бяаше въ дьнь суботьный. Въ тузѣ ипечали, удручьнъмь сьрдьцьмь и вълѣзъ въ шатьръ свой, плакашеся съкрушенъмьсьрдьцьмь, а душею радостьною, жалостьно гласъ испущааше: «Сльзъ моихъ непрезьри, Владыко, да яко же уповаю на тя, тако да с твоими рабы прииму часть ижребий съ вьсѣми святыими твоими, яко ты еси Богъ милостивъ, и тебе славувъсылаемъ въ вѣкы. Аминь».
Помышляшетьже мучение и страсть святаго мученика Никиты и святаго Вячеслава, подобно жесему бывъшю убиению, и како святѣй Варварѣ отьць свой убойца бысть.[19] И помышляаше слово премудраагоСоломона: «Правьдьници въ вѣкы живуть и отъ Господа мьзда имъ и строение имъ отВышьняаго». И о семь словеси тъчию утѣшаашеся и радоваашеся.
Таче быстьвечеръ и повелѣ пѣти вечерънюю, а самъ вълѣзъ въ шатьръ свой начатъ молитвутворити вечернюю съ сльзами горькыми и частыимь въздыханиемь, и стонаниемьмногымь. По сихъ леже съпати, и бяше сънъ его въ мънозѣ мысли и въ печали крѣпъцѣи тяжьцѣ и страшьнѣ: како предатися на страсть, како пострадати и течениесъконьчати и вѣру съблюсти, яко да и щадимый вѣньць прииметь от рукыВьседьржителевы. И видѣвъ, възбьнувъ рано, яко годъ есть утрьний. Бѣ же въсвятую недѣлю. Рече къ прозвутеру своему: «Въставъ, начьни заутрьнюю». Самъ же,обувъ нозѣ свои и умывъ лице свое, начатъ молитися къ Господу Богу.
Посъланииже приидоша отъ Святопълка на Льто ночь и подъступиша близъ, и слышаша гласъблаженааго страстотьрпьца поюща Псалтырь заутрьнюю. Бяше же ему и вѣсть оубиении его. И начать пѣти: «Господи! Чьто ся умножиша сътужающии! Мънозивъсташа на мя»,[20]и прочая псалма, до коньца. И начатъ пѣти Псалтырь: «Обидоша мя псимнози и уньци тучьни одьржаша мя».[21]И пакы: «Господи Боже мой! На тя уповахъ, спаси мя».[22] Таже по семь канонъ.[23] И коньчавъшю ему утрьнюю, начатъмолитися, зьря къ иконѣ Господьни рече: «Господи Исусъ Христе! Иже симьобразъмь явися на земли изволивы волею пригвоздитися на крьстѣ и приимъ страстьгрѣхъ ради нашихъ, съподоби и мя прияти страсть!»
И якоуслыша шпътъ зълъ окрьстъ шатьра и трьпьтьнъ бывъ и начатъ сльзы испущати отъочию своею и глаголааше: «Слава ти, Господи, о вьсемь, яко съподобилъ мя есизависти ради прияти сию горькую съмьрть и все престрадати любъве ради словесетвоего. Не въсхотѣхомъ възискати себе самъ; ничто же себе изволихъ по апостолу:“Любы вьсе тьрпить, всему вѣру емлеть и не ищьть своихъ си”.[24] И пакы: “Боязни въ любъвинѣсть — съвьршеная бо любы вънъ отъмещеть боязнь”.[25] Тѣмь, Владыко, душа моя въ рукутвоею въину, яко закона твоего не забыхъ. Яко Господеви годѣ бысть — такобуди». И узьрѣста попинъ его и отрокъ, иже служааше ему, и видѣвъшагосподина своего дряхла и печалию облияна суща зѣло, расплакастася зѣло иглаголаста: «Милый господине наю и драгый! Колико благости испълненъ бысть, яконе въсхотѣ противитися брату своему любъве ради Христовы, а коликы воѣдьржа въ руку своею!» И си рекъша умилистася.
И абиеузьрѣ текущиихъ къ шатьру, блистание оружия и мечьное оцѣщение. И без милостипрободено бысть чьстьное и многомилостивое тѣло святаго и блаженааго Христовастрастотьрпьца Бориса. Насунуша копии оканьнии Путьша, Тальць, Еловичь, Ляшько.
Видѣвъ жеотрокъ его, вьржеся на тѣло блаженааго, рекый: «Да не остану тебе, господинемой драгый, да идеже красота тѣла твоего увядаеть, ту и азъ съподобленъ буду стобою съконьчати животъ свой!»
Бяше же сьродъмь угринъ, имьньмь же Георгий. И бѣаше възложилъ на нь гривьну злату,[26] и бѣ любимъ Борисъмь паче мѣры. И туже и́ проньзоша.
И яко быстьураненъ и искочи и-шатьра въ оторопѣ. И нача глаголати стояще округъ его: «Чьтостоите зьряще! Приступивъше сконьчаимъ повелѣное намъ!» Си слышавъ блаженый,начатъ молитися и милъ ся имъ дѣяти, глаголя: «Братия моя милая и любимая! Маломи время отдайте, да понѣ помолюся Богу моему». И възьрѣвъ на небо съ сльзами игорцѣ въздъхнувъ начатъ молитися сицими глаголы: «Господи Боже моймногомилостивый и милостивый и премилостиве! Слава ти, яко съподобилъ мя есиубѣжати отъ прельсти жития сего льстьнааго! Слава ти, прещедрый живодавьче якосподоби мя труда святыихъ мученикъ! Слава ти, Владыко чловѣколюбьче, сподобивыймя съконьчати хотѣние сьрдьца моего! Слава ти, Христе, мъногому ти милосьрдию,иже направи на правый путь мирьны ногы моя тещи къ тебе бесъблазна!Призьри съ высоты святыня твоея, вижь болѣзнь сьрдьца моего, юже прияхъ отсъродника моего, яко тебе ради умьрщвяемъ есмь вь сь дьнь, Въмѣниша мя, якоовьна на сънѣдь. Вѣси бо, Господи мой, яко не противлюся ни въпрекы глаголю, аимый въ руку вься воя отьца моего и вься любимыя отьцемь моимь, и ничьтожеумыслихъ противу брату моему. Онъ же селико, елико възможе, въздвиже на мя.Да “аще бы ми врагъ поносилъ, протьрпѣлъ убо быхъ, аще бы ненавидя меневельречевалъ, укрылъ быхъ ся”.[27]Нъ ты, Господи, вижь и суди межю мною и межю братъмь моимь. И не постави имъ,Господи, грѣха сего, нъ приими въ миръ душю мою. Аминь».
И възьрѣвъкъ нимъ умиленама очима и спадъшемь лицьмь, и вьсь сльзами облиявъся рече:«Братие, приступивъше, съконьчаите служьбу вашю. И буди миръ брату моемуи вамъ, братие».
Да елико слышаху словеса его, отъ сльзъ не можаахуни словесе рещи, отъ страха же и печали горькы и мъногыхъ сльзъ. Нъ съвъздыханиемь горькымь жалостьно глаголааху и плакаахуся и къжьдо въ души своейстонааше: «Увы намъ, къняже нашь милый и драгый и блаженый, водителю слѣпыимъ,одеже нагымъ, старости жьзле, казателю ненаказанымъ! Кто уже си вься исправить?Како не въсхотѣ славы мира сего, како не въсхотѣ веселитися съ чьстьныимивельможами, како не въсхотѣ величия, еже въ житии семь. Къто не почюдиться великуумусъмерению, къто ли не съмѣриться, оного съмѣрение видя и слыша?»
И абиеусъпе, предавъ душю свою въ руцѣ Бога жива, мѣсяца июлия въ 24 дьнь, преже 9каландъ агуста.[28]
Избиша же иотрокы многы. Съ Георгия же не могуще съняти гривьны и отсѣкъше главу,отъвьргоша и́ кромѣ. Да тѣмь и послѣдь не могоша познати тѣла его.
Блаженаагоже Бориса обьртѣвъше въ шатьръ възложивъше на кола, повезоша. И яко быша набору, начатъ въскланяти святую главу свою. И се увѣдѣвъ Святоплъкъ, пославъ дваваряга и прободоста и́ мечьмь въ сьрдьце. И тако съконьчася и въсприятънеувядаемый вѣньць. И положиша тѣло его принесъше Вышегороду у цьркъве святаагоВасилия въ земли погребоша.
И не досего остави убийства оканьный Святопълкъ, нъ и на большая неистовяся, начатъпростиратися. И яко видѣся желание сьрдьце своего уже улучивъ, абие невъспомяну зълааго своего убийства и многааго убо съблажнения, и ни малы понѣ напокаяние преклонися. Нъ ту абие въниде въ сьрдьце его сотона и начаты и́пострѣкати вящьша и горьша съдѣяти и множайша убийства. Глаголааше бо въ душисвоей оканьнѣй: «Что сътворю? Аще бо до сьде оставлю дѣло убийства моего, тодъвоего имамъ чаяти: яко аще услышать мя братия моя, си же варивъше въздадятьми и горьша сихъ. Аще ли и не сице, то да ижденуть мя и буду чюжь престолаотьца моего, и жалость землѣ моея сьнѣсть мя, и поношения поносящиихъ нападутьна мя, и къняжение мое прииметь инъ и въ дворѣхъ моихъ не будеть живущааго.Зане егоже Господь възлюби, а азъ погнахъ и къ болѣзни язву приложихъ, приложюкъ безаконию убо безаконие. Обаче и матере моея грѣхъ да не оцѣститься исъ правьдьныими не напишюся, нъ да потреблюся отъ книгъ живущиихъ». Якоже ибысть, еже послѣди съкажемъ. Нынѣ же нѣсть время, нъ на предълежащеевъзвратимъся.
И си на умѣси положивъ, зълый съвѣтьникъ дияволь, посла по блаженааго Глѣба рекъ: «Придивъбързѣ. Отьць зоветь тя и несъдравить ти вельми».
Онъ жевъбързѣ, въ мале дружинѣ, въсѣдъ на конь поѣха. И пришедъ на Вългу, на полепотъчеся подъ нимь конь въ ровѣ, и наломи ногу малы. И яко приде Смолиньску ипоиде отъ Смолиньска, яко зьрѣимъ едино, ста на Смядинѣ[29] въ кораблици. И въ се время пришьлабяаше вѣсть отъ Передъславы[30]къ Ярославу о отьни съмьрти. И присла Ярославъ къ Глѣбу река: «Не ходи, брате!Отьць ти умьрлъ, а братъ ти убиенъ отъ Святопълка».
И сиуслышавъ блаженый възъпи плачьмь горькыимь и печалию сьрдьчьною и сицеглаголааше: «О увы мнѣ, господине мой, отъ двою плачю плачюся и стеню, дъвоюсѣтованию сѣтую и тужю. Увы мнѣ, увы мнѣ! Плачю зѣло по отьци, паче же плачюсяи отъчаяхъся по тебе, брате и господине Борисе. Како прободенъ еси, како безмилости прочее съмрьти предася, како не отъ врага, нъ отъ своего брата пагубувъсприялъ еси? Увы мнѣ! Уне бы съ тобою умрети ми, неже уединену и усирену отътебе въ семь житии пожити. Азъ мнѣхъ въбързѣ узьрѣти лице твое ангельское, тисе селика туга състиже мя, и уне бы ми съ тобою умрети, господине мой!Нынѣ же что сътворю азъ, умиленый, очюженый отъ твоея доброты и отъ отьца моегомъногааго разума? О милый мой брате и господине! Аще еси уполучилъ дрьзновениеу Господа, моли о моемь унынии, да быхъ азъ съподобленъ ту же страсть въсприятии съ тобою жити, неже въ свѣтѣ семь прельстьнѣмь».
И сице емустенющю и плачющюся и сльзами землю омачающю съ въздыхании частыими Богапризывающю, приспѣша вънезапу посълании отъ Святопълка зълыя его слугы,немилостивии кръвопийцѣ, братоненавидьници люти зѣло, сверѣпа звѣри душю имущю.
Святый жепоиде въ кораблици и сърѣтоша и́ устие Смядины. И яко узьрѣ я святый,въздрадовася душею, а они узьрѣвъше и омрачаахуся и гребяахуся к нему, а сьцѣлования чаяяше отъ нихъ прияти. И яко быша равьно пловуще, начаша скакатизълии они въ лодию его, обнажены меча имуще въ рукахъ своихъ, бльщащася, акывода. И абие вьсѣмъ весла отъ руку испадоша, и вьси отъ страха омьртвѣша. Си видѣвъблаженый, разумѣвъ яко хотять его убити, възьрѣвъ къ нимъ умиленама очима исльзами лице си умывая, съкрушенъмь срьдьцьмь, съмѣренъмь разумъмь и частыимьвъздыханиемь, вьсь сльзами разливаяся, а тѣлъмъ утьрпая, жалостьно гласъиспущааше: «Не дѣите мене, братия моя милая и драгая! Не дѣите мене, ни ничтоже вы зъла сътворивъша! Не брезѣте, братие и господье, не брезѣте! Кую обидусътворихъ брату моему и вамъ, братие и господье мои? Аще ли кая обида, ведѣтемя къ князю вашему, а къ брату моему и господину. Помилуйте уности моеѣ,помилуйте, господье мои! Вы ми будѣте господие мои, а азъ вамъ рабъ. Непожьнете мене отъ жития не съзьрѣла, не пожьнѣте класа, не у же съзьрѣвъша, нъмлеко безълобия носяща! Не порѣжете лозы не до коньца въздрастъша, а плодъимуща! Молю вы ся и милъ вы ся дѣю. Убойтеся рекъшааго усты апостольскы: “Недѣти бывайте умы, зълобиемь же младеньствуйте, а умы съвьршени бывайте”.[31] Азъ, братие, и зълобиемь ивъздрастъмь еще младеньствую. Се нѣсть убийство, нъ сырорѣзание! Чьто зълосътворихъ съвѣдѣтельствуйте ми, и не жалю си. Аще ли кръви моеѣ насытитисяхочете, уже въ руку вы есмь, братие, и брату моему, а вашему князю».
И не понѣединого словесе постыдѣшася, нъ яко же убо сверѣпии звѣрие, тако въсхытиша его.Онъ же видѣвъ, яко не вънемлють словесъ его, начатъ глаголати сице: «Спасися,милый мой отьче и господине Василие, спасися, мати и госпоже моя, спасися и ты,брате Борисе, старѣйшино уности моея, спасися и ты, брате и поспѣшителюЯрославе, спасися и ты, брате и враже Святопълче, спасетеся и вы, братие идружино, вьси спасетеся! Уже не имамъ васъ видѣти въ житии семь, занеразлучаемъ есмь отъ васъ съ нужею». И глаголааше плачася: «Василие, Василие,отьче мой и господине! Приклони ухо твое и услыши гласъ мой, и призьри и вижьприключьшаяся чаду твоему, како без вины закалаемъ есмь. Увы мнѣ, увы мнѣ!Слыши небо и вънуши земле. И ты, Борисе брате, услыши гласа моего. Отьца моегоВасилия призъвахъ и не послуша мене, то ни ты не хочеши мене послушати? Вижьскьрбь сьрдьца моего и язву душа моея, вижь течение сльзъ моихъ, яко рѣку! Иниктоже не вънемлеть ми, нъ ты убо помяни мя о мнѣ къ обьщему Владыцѣ, яко имѣядьрзновение и престоя у престола его».
И начатъ,преклонь колѣнѣ, молитися сице: «Прещедрый и премилостиве Господи! Сльзъ моихъне премълчи, нъ умилися на мое уныние. Вижь съкрушение сьрдьца моего: се бозакалаемъ есмь, не вѣмь, чьто ради, или за котерую обиду не съвѣдѣ. Ты вѣси,Господи, Господи мой! Вѣмь тя рекъша къ своимъ апостоломъ яко: “За имя мое,мене ради възложать на вы рукы, и предани будете родъмь и другы, и братъ братапредасть на съмьрть и умьртвять вы имене моего ради”.[32] И пакы: “Въ тьрпѣнии вашемъ сътяжитедуша ваша”.[33]Вижь, Господи, и суди: се бо готова есть душа моя предъ тобою, Господи! И тебеславу въсылаемъ, Отьцю и Сыну и Святууму Духу, нынѣ и присно и въ вѣкы вѣкомъ.Аминь».
Тачевъзьрѣвъ къ нимъ умиленъмь гласъмь и измълкъшьмь грьтаньмь рече: «То ужесътворивъше приступльше сътворите, на не же посълане есте!»
Тъгдаоканьный Горясѣръ повелѣ зарѣзати и́ въбързѣ. Поваръ же Глѣбовъ, именьмьТърчинъ, изьмъ ножь и, имъ блаженааго, и закла ̀и яко агня непорочьно ибезлобиво, мѣсяца септября въ 5 дьнь, въ понеделникъ.
И принесесяжьртва чиста Господеви и благовоньна, и възиде въ небесныя обители къ Господу,и узьрѣ желаемааго си брата и въсприяста вѣньца небесныя егоже ивъжелѣста, и въздрадовастася радостию великою неиздреченьною, юже и улучиста.
Оканьнии жеони убойцѣ възвративъшеся к посълавъшюуму ̀я, якоже рече Давыдъ: «Възвратятьсягрѣшьници въ адъ и вьси забывающии Бога».[34]И пакы: «Оружие извлекоша грѣшьници, напрягоша лукъ свой заклати правыясьрдьцьмь и оружие ихъ вънидеть въ сьрдьца их, и луци ихъ съкрушаться,яко грѣшьници погыбънуть».[35]И яко съказаша Святопълку, яко «сътворихомъ повеленое тобою», и си слышавъ,възнесеся срьдьцьмь, и събысться реченое псалмопѣвьцемь Давыдъмь: «Чьто сяхвалиши сильный о зълобѣ? Безаконие вь сь дьнь неправьду умысли языкъ твой.Възлюбилъ еси зълобу паче благостынѣ, неправьду неже глаголаати правьду.Възлюбилъ еси вься глаголы потопьныя и языкъ льстьвъ. Сего ради раздрушить тяБогъ до коньца, въстьргнеть тя и преселить тя отъ села твоего, и корень твойотъ земля живущихъ».[36]
Убиену жеГлѣбови и повьржену на пустѣ мѣстѣ межю дъвѣма колодама.[37] И Господь не оставляяй своихъ рабъ,якоже рече Давыдъ: «Хранить Господь вься кости ихъ, и ни едина отъ нихъсъкрушиться».[38]
И сему убосвятууму лежащю дълго время, не остави въ невѣдѣнии и небрежении отинудьпребыти неврежену, нъ показа: овогда бо видѣша стълпъ огньнъ, овогда свѣщѣгорущѣ и пакы пѣния ангельская слышааху мимоходящии же путьмь гостие, ини же,ловы дѣюще и пасуще.
Си жевидяще и слышаще, не бысть памяти ни единому же о възискании телесе святааго,дондеже Ярославъ, не тьрпя сего зълааго убийства, движеся на братоубийца оного,оканьньнааго Святоплъка и брани мъногы съ нимь съставивъ. И вьсегда пособиемьБожиемь и поспѣшениемь святою, побѣдивъ елико брани състави, оканьныйпосрамленъ и побѣженъ възвращаашеся.
Прочее жесь трьклятый прииде съ множьствъмь печенѣгъ, и Ярославъ, съвъкупивъ воя, изидепротиву ему на Льто и ста на мѣстѣ, идеже бѣ убиенъ святый Борисъ. И въздѣвъруцѣ на небо и рече: «Се кръвь брата моего въпиеть къ тебе, Владыко, якоже и Авелевапреже.[39]И ты мьсти его, якоже и на ономь положи стонание и трясение[40] на братоубиици Каинѣ. Ей, молю тя,Господи, да въсприиметь противу тому». И помолися и рек: «О,брата моя, аще и тѣлъмь ошьла еста, нъ благодатию жива еста и Госповедипредъстоита и молитвою помозѣта ми!»
И си рекъ,и поидоша противу собѣ и покрыша поле Льтьское множьствъмь вои. И съступишася,въсходящю сълнцю, и бысть сѣча зла отинудь и съступашася тришьды, и бишасячересъ дьнь вьсь, и уже къ вечеру одолѣ Ярославъ, а сь оканьныий Святопълкъпобѣже. И нападе на нь бѣсъ, и раслабѣша кости его, яко не мощи ни на конисѣдѣти, и несяхуть его на носилѣхъ. И прибѣгоша Берестию[41] съ нимъ. Онъ же рече: «Побѣгнѣте,осе женуть по насъ!» И посылахуть противу, и не бѣ ни гонящааго, ни женущааговъ слѣдъ его. И, лежа въ немощи, въсхопивъся глаголааше: «Побѣгнѣмы еще,женуть! Охъ мнѣ!» И не можааше тьрпѣти на единомь мѣстѣ, и пробѣже Лядьскуземлю гонимъ гнѣвъмь Божиемь.
И прибѣжевъ пустыню межю Чехы и Ляхы,[42]и ту испроврьже животъ свой зълѣ. И приятъ възмьздие отъ Господа, якожепоказася посъланая на нь пагубьная рана и по съмьрти муку вѣчьную. И тако обоюживоту лихованъ бысть: и сьде не тъкъмо княжения, нъ и живота гонезе, и тамо нетъкъмо царствия небеснааго и еже съ ангелы жития погрѣши, нъ и муцѣ и огнюпредасться. И есть могыла его и до сего дьне, и исходить отъ неѣ смрадъ зълыйна показание чловѣкомъ. Да аще кто си сътворить слыша таковая, си же прииметь ивящьша сихъ. Якоже Каинъ, не вѣдый мьсти прияти и едину прия, а Ламехъ, заневѣдѣвъ на Каинѣ, тѣмь же седмьдесятицею мьстися ему.[43] Така ти суть отъмьстия зълыимъдѣлателемъ. Якоже бо Иулиянъ цесарь,[44]иже мъногы кръви святыихъ мученикъ пролиявъ, горькую и нечеловѣчьную съмьртьприя: не вѣдомо отъ кого прободенъ бысть копиемь въ сьрдьце въдруженъ.Тако и сь бѣгая не вѣдыйся отъ кого зълострастьну съмьрть прия.
И оттолѣкрамола преста въ Русьскѣ земли, а Ярославъ прея вьсю волость Русьскую. Иначатъ въпрашати о тьльсьхъ святою, како или кде положена еста. И о святѣмьБорисѣ повѣдаша ему, яко Вышегородѣ положенъ есть. А о святѣмь Глѣбѣ не вьсисъвѣдяаху, яко Смолиньскѣ убиенъ есть. И тъгда съказаша ему, яже слышаша отприходящиихъ отътуду, како видѣша свѣтъ и свѣщѣ въ пустѣ мѣстѣ. И то слышавъ,посъла Смолиньску на възискание презвутеры, рекый, яко: «То есть братъ мой». Иобретоша и́ идеже бѣша видѣли, и шьдъше съ крьсты и съ свѣщами мънозѣми, и съкандилы, и съ чьстию многою и́ въложьше въ корабль,[45] и пришедъше положиша и́ Вышегородѣ,идеже лежить и тѣло преблаженааго Бориса и раскопавъше землю, и тако жеположиша ̀и, недоумѣюще, якоже бѣ лепо пречьстьнѣ.
Се жепречюдьно бысть и дивьно и памяти достойно; како и колико лѣтъ лежавъ тѣлосвятаго, то же не врежено пребысть, ни отъ коегоже плътоядьца, ни бѣашепочьрнѣло, яко же обычай имуть телеса мьртвыхъ, нъ свѣтьло и красьно и цѣло иблагу воню имущю. Тако Богу съхранивъшю своего страстотьрпьца тѣло.
И не вѣдяхумнози ту лежащю святою страстотьрпьцю телесу. Нъ якоже рече Господь: «Не можетьградъ укрытися врьху горы стоя, ни свѣщѣ въжьгъше спудъмь покрывають, нъ насвѣтилѣ поставляють, да свѣтить тьмьныя».[46]Тако и си святая постави свѣтити въ мирѣ, премногыими чюдесы сияти въ Русьскѣйсторонѣ велицѣй, идеже множьство стражющиихъ съпасени бывають: слѣпиипрозирають, хромии быстрѣе сьрны рищуть, сълуции простьрение приемлють.
Нъ или могувься съповѣдати или съказаати творимая чюдесы, по истинѣ ни вьсь миръ можетьпонести, яже дѣються предивьная чюдеса и паче пѣсъка морьскааго. И не туединде, нъ и по вьсѣмъ сторонамъ и по вьсѣмъ зѣмлямъ преходяща, болѣзни вься инедугы отъгонита, сущиихъ въ тьмьницахъ и въ узахъ посѣщающа. И на мѣстѣхъидеже мученьчьскыимь вѣньцьмь увязостася, съзьданѣ быста цьркви въ имя ею. Да иту тако же многа чюдеса посѣщающа съдѣваета.
Тѣмьже ваюкако похвалити не съвѣмъ или чьто рещи недоумѣю и не възмогу. Ангела ли ванареку, иже въскорѣ обрѣтаетася близъ скърбящиихъ, нъ плътьскы на землипожила еста въ чловѣчьствѣ. Чловѣка ли ва именую, то паче всего чловѣчьска умапреходита множьствъмь чюдесъ и посѣщениемь немощьныихъ. Цесаря ли, князя ли вапроглаголю, нъ паче чловѣка убо проста и съмѣрена съмѣрение бо сътяжала еста,имьже высокая мѣста и жилища въселистася.
По истинѣвы цесаря цесаремъ и князя къняземъ, ибо ваю пособиемь и защищениемь князи нашипротиву въстающая дьржавьно побѣжають, и ваю помощию хваляться. Вы бо тѣмъ инамъ оружие, земля Русьскыя забрала и утвьржение и меча обоюду остра, има жедьрзость поганьскую низълагаемъ и дияволя шатания въ земли попираемъ. По истинѣнесумьньнѣ рещи възмогу: вы убо небесьная чловѣка еста, земльная ангела, стълпаи утвьржение землѣ нашея. Тѣмьже и борета по своемь отьчьствѣ и пособита, якожеи великий Димитрий[47]по своемь отьчьствѣ. Рекъ: «Аще убо и веселящемъся имъ съ ними бѣхъ, тако же ипогыбающемъ имъ съ нимь умьру». Нъ обаче сий великый милъсьрдый Димитрий оединомь градѣ сице извѣща, а вы не о единомь бо градѣ, ни о дъву, ни о вьси попечениеи молитву въздаета, нъ о всей земли Русьскѣй!
О, блаженаяубо гроба приимъши телеси ваю чьстьнѣи акы съкровище мъногоцѣньно! Блаженаяцьркы, въ нейже положенѣ быста рацѣ ваю святѣи, имущи блаженѣи телеси ваю, оХристова угодьника! Блаженъ по истинѣ и высокъ паче всѣхъ градъ русьскыихъ ивыший градъ, имый въ себе таковое скровище. Ему же не тъчьнъ ни вьсь миръ.Поистинѣ Вышегородъ наречеся — выший и превыший городъ всѣхъ; въторый Селуньявися въ Русьскѣ земли, имый въ себе врачьство безмьздьное, не нашему единомуязыку тъкъмо подано бысть Бъгъмь, нъ и вьсей земли спасение. Отъ всѣхъ бостранъ ту приходяще туне почьреплють ицѣление, якоже и въ святыихъ ЕвангелиихъГосподь рече святымъ апостоломъ яко: «Туне приясте, туне и дадите».[48] О сихъ бо и самъ Господь рече:«Вѣруяй въ мя, дѣла, яже азъ творю и тъ сътворитъ и больша тѣхъ».[49]
Нъ облаженая страстотьрпьца Христова, не забываита отьчьства, идеже пожила еста вътели, егоже всегда посѣтъмь не оставляета. Тако же и въ молитвахъ вьсегдамолитася о насъ, да не придеть на ны зъло, и рана да не приступить къ телесирабъ ваю. Вама бо дана бысть благодать, да молита за ны, вама бо далъ есть Богъо насъ молящася и ходатая къ Богу за ны. Тѣмьже прибѣгаемъ къ вама, и съсльзами припадающе, молимъся, да не придеть на ны нога гърдыня и рука грѣшьничане погубить насъ, и вьсяка пагуба да не наидеть на ны, гладъ и озълобление отънасъ далече отъженѣта и всего меча браньна избавита насъ, и усобичьныя браничюжа сътворита и вьсего грѣха и нападения заступита насъ, уповающиихъ къ вама.И къ Господу Богу молитву нашю усьрдьно принесѣта, яко съгрѣшихомъ зѣло ибезаконьновахомъ премъного, и бещиньствовахомъ паче мѣры и преизлиха. Нъ ваюмолитвы надѣющеся къ Спасу възъпиемъ глаголюще: «Владыко, единый без грѣха!Призьри съ небесе святаго твоего на насъ убогыхъ, елма же съгрѣшихомъ, нъ тыоцѣсти, и безаконьновахомъ, ослаби, претъкнухомъся по пременении, яксьблудьницю оцѣсти ны и яко мытоимьца оправи! Да придеть на ны милость твоя! Давъсканеть на ны чловѣколюбие твое! И не ослаби ны преданомъ быти грѣхы нашими,ни усънути, ни умрети горкою съмьртию, нъ искупи ны отъ настаящааго злаи дажь ны время покаянию, яко многа безакония наша предъ тобою, Господи!Сътвори съ нами по милости твоей, Господи, яко имя твое нарицаеться въ насъ, нъпомилуй ны и ущедри и заступи молитвами пречьстьною страстотьрпьцю твоею. И несътвори насъ въ поносъ, нъ милость твою излѣй на овьца пажити твоея, яко ты есиБогъ нашь и тебе славу въсылаемъ Отьцю и Сыну и Святууму Духу нынѣ и присно ивъ вѣкы вѣком. Аминь».»
О Борисѣ, какъ бѣ възъръм. Сь убо благовѣрьный Борисъ благого корене сый послушьливъ отьцюбѣ, покаряяся при всемь отьцю. Тѣлъмь бяше красьнъ, высокъ, лицьмь круглъмь,плечи велицѣ, тънъкъ въ чресла, очима добраама, веселъ лицьмь, борода малаи усъ — младъ бо бѣ еще. Свѣтяся цесарьскы, крѣпъкъ тѣлъмь, вьсячьскы украшенъакы цвѣтъ цвьтый въ уности своей, в ратьхъ хръбъръ, въ съвѣтѣхъ мудръ иразумьнъ при вьсемь и благодать Божия цвьтяаше на немь.