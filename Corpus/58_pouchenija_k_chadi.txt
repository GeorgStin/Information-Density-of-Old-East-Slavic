ПОУЧЕНИЕ МОИСѢЯ О БЕЗЪВРЕМЕНЬНѢМЬ ПИЯНЬСТВѢ
 

Богъ вложилъ есть всякое похотѣние человѣку духовнымь и телеснымь дѣломь: спанию время и мѣра, похотѣнию ѣдению время и мѣра, питию врѣмя и мѣра, женоложью похотѣнию врѣмя и мѣра, — что ли боле въ имена писати? Всему есть похотѣнию время и мѣра уречено, живущему въ вѣрѣ честьнѣй, въ крестьяньствѣ. Да аще вся та похотѣния дѣяти будеть безъ времене и без мѣры, то грѣхъ будеть въ души, а недугъ в телеси. Недугъ всь ражаеться въ телеси человѣчи, въ кручинѣ. Кручина же съсядеться от излишнаго пития и ѣдения, и спания, и женоложья, иже без времене и без мѣры. Кручины же три въ человѣцѣ: желта, зелена, черна; да от желтое огньная болѣзнь, а от зеленое зимная болѣзнь, а от черное смерть, рекши души исходъ; дьяволъ же тогда радуеться о погыбели человѣчи. Того же недуга Богъ не створи, нъ самъ в себе стваряеть недугъ безвременьнымь дѣяниемь и безмѣрьннымь, и самъ ся осужаеть на муку; аще ся не покаеть, ни въстягнеться от того. И творилъ бы в подобно время и въ мѣру, и спасенъ бъ былъ. Да всякому вѣрному человѣку держати той норовы: похотѣнию время, а на излишное похотѣние мѣру налагати узду въздержания; аще будеть похотѣние будеть, то твори, его же хощеши, нъ въ мѣру, а не без мѣры. Колико больше суть кони, колико ны вышии есть песъ, и коеждо бо от тѣхъ животныхъ видимъ, ѣдъша или пивша, чересъ сыть не брегуть: аще и тмами нудящеи будуть, не хощеть излише мѣры прияти — не убо ли сихъ и конь хужьши мы? Аще видимъ и скота грязяща, тъ не презримъ, егда ли видимъ друга, всегда погружаема, то посмѣемъся. Нъ мы, братье, не створимъ тако, да не будемъ осужени в муку: вѣкъ бо сий коротокъ, а мука долга и бес конца грѣшьному.
 

СЛОВО ОТЦА МОИСѢЯ О РОТАХѢ И О КЛЯТВАХѢ
 

Пророкъ глаголеть: того ради завяза небо, не пустить дъждя на землю, зане человѣци кленуться Богомъ и его святыми, и другъ друга догонять до клятвы, и Церковь святую невѣсту Христову ротою скверняще. Приводяще, закалають сына предъ матерью. Слугы же тоя матере своего брата, рожьшагося по духу святымь крещениемь, пиють кровь заколенаго сына матери тоя. И того ради вся силы небесныя трепещють страхомь, занеже Господь Богъ не велить догонити человѣка до клятвы и до роты. Тому же подобна и другая вина: жертву приносят бѣсомъ, и недугы лѣчать чарами и наузы; немощнаго бѣса, глаголемато Трясцю, прогонять нѣкыми писмены лживыми; проклятыхъ бѣсовъ елиньскыхъ, пишюще на яблоцѣхъ и покладають на святѣй трапезѣ в годъ святыя литургия. И тогда ужаснуться страхомъ ангельская воиньства, и того ради Богъ гнѣваяся не пущаеть дъждя на землю, занеже не велить Богъ недугъ лѣчить чарами и наузы, ни бѣсъ искати — или на ловы идуще, или куплю дѣюще, или милости от царя хотяще. Горе крестьяномъ тако дѣющи, и мука горши поганыхъ, аще ся не остануть того и придуть на покаяние, то вѣкъ сь коротокъ, а мука долга и бес конца.
 

ПОУЧЕНИЕ ФИЛОСОФА, ЕПИСКОПА БѢЛГОРОДЬСКАГО
 

Придете, вси мужи вкупѣ и жены, попови и людье, и мниси, и бѣлци, богати и убозни, домашнии и пришельци, сберитеся и послушайте мене, аще бо нѣсмь пастырь вашь, но не вѣдь откуду рещи. Пастыри бо утроби прилежю, в пастыря бо мѣсто оставленъ есмь вамъ, да ничтоже чюжего творю, аще вся вижю закалаема и на земли оканьни падающа — и теку на помощь: да бы когда варило милосердие Божие и мертви въскреснутъ, и Богъ въ тѣхъ прославится, но который рабъ в истину любить свой господинъ, видя и бе-ществуема, ни во что же мѣнима, не болѣзнуеть ли сердцемъ? И аще иного ничтоже не можеть творити, но обаче покажеть свой успѣхъ, яко не терпѣть зрѣти толька приобидѣния и беславья своего господина? И вы же вси, елико васъ душю имуть челвѣчьскую и нѣсть отинудь звѣрообразни: егда видить коего домъ от пожара оступаемъ, ти яко хотящю ему уже погибнути, не успѣшно ли обѣма рукама востанеть и течеть, тщашеся угасити огня и пламяни? Како убо видя азъ ни едины храмины, но всь градъ, не точью градъ, но и кромѣ града погарающа, вся ижьжена, не яко же огня древо, но от пламяни изгыбающе, то не болю ли душею, елико ми сила есть потьщатися угасити пламень? Кый ли то есть пламянь? Вы рцѣте ми, не то ли, егда пиете вино и медъ, или иное питие чрез сытость и наполняетеся и, то како мните внутрь себе имѣти, не яко от огня нѣкоего изгараеть? Тако бо родомъ хмель: съгрѣвая и распаляя вьнутрьняя, то бо есть убо душа погубьляяй пламяни. Пьяницѣ бо царьствия Божия не приемлють, то не тако ли явѣ есть, яко всякъ пьяница погыбаеть, и от Бога отлучаются, и в негасимый вѣчный огнь посылаеми бывають, Азъ же, убо вѣру имете ми, ужасаюся, помышляя, како васъ бѣси ликують и Сотона во васъ играеть и красуеться пьяньству, во васъ чтему, яко нѣкоторого бога, всимъ имущимъ его; яко и дѣти ваша нудити покланятися пьяньству. И то мните праздникъ великъ, егда вси лежать, яко мертви от пьяньства, яко идоли уста имуше и не ходяще. Кто достойно васъ оплачеть, тако умильно от пьяньства гыбьнущимъ? Нѣсть человѣка оканьнее пьяницѣ: пьяница живота своего лишаеться, и тамъ сущаго здѣ живота паче умерлъ есть, и тамо живота не сподобится! А васъ мню услышати Господу глаголющю, яко «не пребудить Духъ мой въ человѣцѣхъ сихъ», зане плоть суть, гдѣ бо суть духъ во пьяницахъ: дымъ прогонитъ пчелы, а пьяньство Святаго Духа прогонить, пьяница всь плоть есть и всь страстехъ исполненъ; пьяница ничто же блага не помышляеть. Устрашаюся, вѣру имѣти ми, како святое крещение стужаетъ си пияньствомъ вашимъ, крещение бо на святыни почиваеть, а во пьяницѣ святыни отинудь нѣсть. Стужаю си, како паче Христа изволисте дьявола, празники бо его творите дьяволя. Егда бо упивается, тогда блудите, и играете, плищете, поете, пляшете, в сопѣли сопете, завидите, рано пьете, обьѣдаетеся, упиваетеся, блюете, льстите, злопоминаете, гнѣваетеся, лаетеся, хулите, осержаетеся, лжете, горьдите, кощуняете, срамословите, кличете, сваритеся, море вамъ до колѣна, смѣетеся, крадете, бьетеся, деретеся, праздновловите, смерти не поминаете, спите много, осужаете, вадите, божитеся, укаряете, клеплете, — не по истиннѣ ли святое крещение стужитъ си пьяньством вашимъ? А и плясавица есть сатанина невѣста, супружница диавола, всѣмъ мужемъ тѣмъ зрящимъ ее, жена скверно же и скаредно и своему мужу; образъ Божий нося, съ женою своею совокупитися во плясании, — аще и въ церковь въходите! Повѣдите ми, како убо вы Бога прославите? Повѣдите ми, яко пьяного смрадомъ отрыгающа, Богь толма ненавидить, яко же мы пса мертва смердяща гнушаемся! Увы мнѣ! увы мнѣ! како сотвори Господь Богъ тако до дни, в няже не чаяхъ, яко вижу человѣки, чтуща дѣла сатанина — и не стыдящася о томъ, но и паче хвалящеся? Останите, братие, окаяннаго пьяньства, яко на веселие намъ Богъ питие далъ есть, и тожде в подобно время, а не пьяньство. Увы мнѣ! увы мнѣ! яко оставляете Бога сотворившаго васъ и прилѣпяетеся пияньству горше идолъ. Рцете ми, чимъ есте отложени от невѣрныхъ, аще до пьяньства упиваетеся? Они убо служать зданию, а медъ что есть, не здание ли Божие? И глаголете, яко тогда имамъ праздникъ честенъ, егда по многи дни упиваемся. Разумѣйте сами, что глаголите, яко оставльше праздникъ, а диаволу угождаете! Окамени бо душу вашу Сатана! Иже что много глаголю? Покайтеся, и лишитеся таковаго празднования, еже упиватися по праздникомъ, и плачитеся, кающеся о пьяньствѣ вашемъ, яко бо затворяетеся от небеснаго царьства пьяньства ради, аще же не покаетеся, ни останетеся таковаго творения, то мучими будете в бесконечныя вѣки в негасимомъ огни. Богу нашем слава и держава со Отцемъ и Святымъ Духомъ нынѣ и присно и во вѣки вѣкомъ. Аминь.