СЛОВО СВЯТОГО ГРИГОРИЯ БОГОСЛОВА О ЧЕСТНѢМ КРЕСТѢ
 

Егдаже погребоша Адама[1] с венцом, иже свит и возложи на главу его от древа, от негоже изгнан бысть, иже принесе ему Сифь,[2] сынъ его, иже дасть ему аггелъ из рая, и возрасте древо из венца из главы Адамовы. И бысть велико, и велико и пречюдно возрастом на трое растуще. И въ едино старѣющеся и пребысть седмерицею высочайши всѣх древъ.
 

О друзем древе, на немже распятся разбойник вѣрный
 

От того же древа изнесе Тигръ[3] река из Рая и стояше на песцѣ. Тако егда хотяше помянути Сиф отца своего Адама, и показа ему аггелъ древа, и сотвори огнь на рецѣ, рекомой Яилѣ,[4] и память сотвори отцу своему. И то огнь будет неугасая и до веку всегда горит непрестанно. И лютыя звѣри стрегут того огня.
 

Да егда согрѣшит Лотъ[5] и прииде ко Аврааму[6] на покаяние, егда слыша Авраам и ужасеся велми, и пусти Лота, да погибнет, и рече ему: «Прииди и принеси огня, иже во Ниле рецѣ». И шед Лот, и обрете вси звѣрие спяща, и възять три главня, и принесе къ Аврааму. И видѣ Авраамь, и позна, и удивися. И заповѣда ему посадити их на горници мѣстѣ и поливати водою. И рече: «Егда прорастят главня, тогда еси прость от грѣха того». Бѣше бо вода далече, 3-щ на день доносѣше въ устѣх своих и поливаше главня, и тако прорастошя. И възыде дрѣво прѣчюдно и прѣкрасно зѣло.
 

О третиемь дрѣвѣ, на немже распятся разбойник невѣрный
 

От того жде дрѣва изнесе вода потопнаа. И егда исяче вода, дрѣво оста при рѣцѣ Мерстѣй.[7] Да егда изведе Моиси израильтѣны,[8] не имѣшя что пити, понеже бѣ вода горка. Моиси ходѣше скръбно, воду искый. И сътвори молитву къ Богу, и показа ему аггель дрѣво, и то дрѣво лежаше връху и цъвтѣше. И въземь Моиси от дрѣва, и крестаобразно посади въ рѣцѣ, и усладися вода от дрѣва.[9] И израсте дрѣво прѣвеликое зѣло и чюдно, и прѣукрашенно.
 

Въпрос. Како зачяхуся та дрѣва или како растѣху тако?
 

Ответ. Егда насади Господь Рай, не бѣ ту тогда ни аггела, никого, тъкмо Господь и Сатанаиль.[10] И что велѣвааше Господь садити, Сатанаиль крадѣше от въсѣкого сада тай от Господа и просыпа насрѣдѣ Рая. Господь рече: «Ту будет тѣло мое и азъ самь ту буду, и будет тебѣ на прогнание». И изшед вънь. И рече Сатанаиль: «Господи, благослови, елика насадиховѣ». Господь рече: «Ту есмъ азь посрѣдѣ Рая». И егда изыде Сатанаиль, да видит дрѣво свое, Дрѣво его изгна изь Рая. И почрънѣ Сатанаиль и бысть диаволь.
 

Дрѣво же израсте на 3 стлъпы: единь стлъпь Адамь, 2 стлъпь Евва, 3 стлъп посрѣде самь Господь. Да егда съгрѣши Адам и Евва,[11] тогда паде Адамова чясть въ рѣку Тигрь и изнесе его. Да егда бысть потопь, на водѣ потопнѣ изыде, да егда исяче вода, дрѣво же израсте при Мерстѣй рѣцѣ. А Еввина чясть паде въ Раи.
 

Въпрос. Како пакы съвъкупишася та дрѣва въ Иерусалимѣ?
 

Отвѣт. Егда хотѣше Господь Богъ да съзиждеть Соломонь[12] дом Божий, святый Сионь,[13] и спусти Господь пръстень Соломону, и обладааше бѣсовы въсѣми. И създа дом Божий, святый Сионь. И искааше дрѣво да покрыет церковь. И повѣдашя ему дрѣво, еже посади Моиси въ Меррѣ. И шед и посѣче дрѣво, и възяху дрѣво 80 бывол. И омрачишася при Иордани,[14] и бысть бурѣ велика, и потопи дрѣво въ Иордани, и не обрѣтошу его.
 

И сказаша ему другое древо, иже от главен бяша, и иде на дрѣво, еже бѣ от главень. Бѣше бо народ мног, въсѣх 3 тысяш, людий, еже вѣроваху въ дрѣво, то бо дрѣво творѣше чюдеса велика, и въси мнѣху на том дрѣвѣ распятися хощет Господь. Егда хотѣше дрѣво сѣщи Соломонь, людие не даваху ему и глаголаху ему: «О Соломоне, не дамы тебѣ дрѣво сѣщи животное. Где видѣ ты 3 главня проросли и чюдо творящу я велико? И мнози обрѣтают от него спасение, понеже на нем распятися хотѣше Господь». Соломонь мнозѣх порази и посѣче дрѣво. И принесе е въ Иерусалимь. Людие же вѣрующе въ дрѣво събрашя вѣтвие дрѣву и принесошу плачяще въ Иерусалимь, и позирающе на дрѣво.
 

И принесе Соломон дрѣво въ церковь, и не прияся, идеже хотѣху поставити. И печалень бысть Соломон. И слыша Сивила[15] о дрѣвѣ и прииде видѣти е, и сѣде на дрѣвѣ, и подпали я огнь. Тогда Сивила рече: «О тръклятое дрѣво». Въси же людие въпиаху единогласно: «О тръблаженое дрѣво, на немже распятся Господь!» Тако Соломонь въздвиже дрѣво и послони е въ церковь.
 

Един же мужь именемь Елисей дрѣво дѣлаше над Иорданемь, и спаде секира въ Иордань и въглъбе въ дрѣво, еже потопи Иордань. И прииде и повѣда Соломону. И шед и възяшу дрѣво, и познашу е, и принесошя въ Иерусалимь, и приложишя къ церкви, и не прияся. И прислонишу и то къ другому дрѣву. И рече Соломон: «О велие чюдо! Сиа дрѣва прѣчюдна суть высотою и красотою, и не могошяся прияти. И где обрящем высочае тѣх дрѣвь ино дрѣво?» И въпроси демоны, их же дръжаше печатию Господнею. Они же рѣшя: «Знаемь дрѣво далече въ Едемѣ велико и чюдно, и прѣдивно. И страшно намь о том глаголати». Соломонь рече: «Завязую вы печатию Господнею, яже мне ся даль Богъ, идѣте и принесѣте зде, емше за връшие и за корение». И шедше демони и изяшу дрѣво и с корене, и изяшя Адамову главу въ корени,[16] и принесошя въ Иерусалимь, и отсѣкошу дрѣво от корениа.
 

И прѣмиришу на земли дрѣво и прѣсосувааше,[17] на церкви же велми не достааше. Соломонь рече: «О великое чюдо и прѣдивно! 3 дрѣва обрѣтох, еже не обрящутся нигдеже таковыя, и велика чюдеса творят, на земли достааше, на церкви не достааше много. И въсѣ яко от единого дрѣва суть». И послони их къ церкви, и постави стражие, яко да блюдут дрѣва.
 

Въпроси Соломон демоны: «Колико есть от Едема до Иерусалима?» Демони рѣшя: «50 тысящь и шесть сът и 53 милей мѣста, измѣрили бо бѣшя мѣсто, колико есть».
 

Повѣсть о главе Адамовѣ
 

Глава же Адамова стоаше въ корени и никтоже знааше ю. Соломон же изыде на ловь, и възят его бурѣ напрасна. Единь отрокь его, носящи връхня царю одежду, не прилучися съ царемь, видѣ пещеру и въниде въ ня, съ собою имѣше хръта и ястръба. И сѣдящи видѣ пещеру кость, а не камень. Егда прѣста буря, изыде отрокь и обрѣте царѣ. И рече ему Соломонь: «О человѣче, камо ты дѣну мою одежду? Мене бурѣ потопи, и почто ты нѣси обурень?» Отрок рече: «Господине, видѣх пещеру и вънидох въ ня съ хрътомь и ястръбом, а конь мой вънѣ стоаше. И видѣх кость, а не камень пещеру?» Царь же наутрие иде и очисти ю от корениа и от пръсти. И позна, яко то есть Адамова глава, и како есть съ древом изнесена, и како даде Сифу аггель, егда Адам умирааше.
 

Въпрос. Како бысть то дрѣво? Где ли възят аггель и даде Сифу?
 

Отвѣт. Иже крадѣше Сатанаиль от Господа, и рече Господь: «Ты крадеши от мене, то будет тебѣ на прогнание». И тако прогна его. И израсте дрѣво на трое — Адамова чясть и Еввина, посрѣде же самь Господь Богъ. Адамово дрѣво изнесе Тигръ рѣка, а Господню чясть даде архаггель Сифу и Сифь принесе Адаму, и извить себѣ вѣнець Адам. И из вѣнца того дрѣво израсте. Еввина чясть на потопѣ изыде.
 

И яко позна Соломон, яко то есть Адамова глава, принесе посрѣде Иерусалима. И посла, и сънидошуся въси людие, и заповѣдавь им и рече: «Якоже мене видите творяща, тако и вы да сътворите». И възят камень Соломон и поклонися главѣ рече: «Покланѣю ти ся, яко и пръвой твари Божии», връже камень на главу и рече: «Побиваю тя, яко прѣступника Божиа». И весь народ връгошя камение. И сътворишя Лифострато,[18] еврейскы — «Побиение». Ту бо бысть съборище въсему Иерусалиму.
 

Да егда бысть прѣдание Господа нашего Исуса Христа, приведошя къ Пилату Христа и два разбойника. Пилать повелѣ и сътворишу въ тѣх дрѣвѣх 3 кресты. И распяшя Христа на дрѣвѣ, иже израсте из главы Адамовы, а разбойника вѣрнаго распяшя на дрѣвѣ, иже израсте от главень одеснуя Христа, а разбойника невѣрнаго распяшя ошую Христа на дрѣвѣ, иже израсте въ Мерстѣй рѣцѣ, еже посади Моиси.
 

Исправление о двою разбойнику
 

Егда искааше Ирод[19] Господа нашего Исуса Христа убити, поять Иосифь[20] Богородицу съ сыном ея и съ Иаковом, братом Господним,[21] и идѣху въ Египеть, якоже рече ему аггель. Бѣху бо въ горѣ той два разбойника съ женами и съ дѣтми своими. Единь разбойникь жену имѣше единь съсець имящи. И обѣ женѣ разбойничи имѣху млады дѣти. Единому разбойнику жена болѣше сердцемь люто за 6 дний, а другаго жена бѣ единѣмь съсцем, тъкмо свое дѣтя питааше, а оноя умирааше гладом. Тогда яшу Богородицу съ отрочятем и съ Иосифом, и рече разбойник, емуже бѣ жена болна: «Не сътворимь зло сему человѣку, ни женѣ его, и въздоит ми отрочя, 6 дний имать ничьсоже не въкусив». Тако пояшя и ведошу их въсвоясн. И въздои Богородица отрочя разбойничее 6 дний другых. И оздравѣ жена разбойнича, а чадо разбойниче бысть добрѣ. И разбойникь рече: «Велие чюдо! Аще бы не пришла сиа жена съ отрочятем своим и оживила мое отрочя, умръло би». И проводишя Богородицу съ Иосифом и съ отрочятем съ дарами Велицѣми.
 

Отрочята же разбойнича възрастошу и бышу разбойници, якоже и отци их. И егда приведошя къ распятию Господа нашего Исуса Христа, и емше их приведошу къ Пилату. И повелѣ Пилать обесишу их обѣ странь Господа. Егоже въздои Богородица и въпиаше одеснуя Господа: «Помѣни мя, Господи, егда приидеши въ царстви си».[22] А другый разбойникь нелѣпое глаголаше,[23] и тако испаде ис породы райския и в муку осудися. Адам же крестися кръвия Господа нашего Исуса Христа.
 

Богу нашему слава въ вѣкы. Аминь.