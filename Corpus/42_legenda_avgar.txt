МЕСЯЦА АВГУСТА, ВЪ 16 ДЕНЬ. ПРЕНЕСЕНИЕ НЕРУКОТВОРЕНАГО ОБРАЗА ГОСПОДА НАШЕГО ИИСУСА ХРИСТА ОТ ЕДЕСА ВЪ ЦАРЬГРАДЪ
 

Господи, благослови, отче!
 

Подобаеть о семь мало побесѣдовати о самой благодати Бога и Спаса нашего Иисуса Христа. Многа ему чюдеса благолѣплѣ сдѣвающю, и въ всѣхъ языцѣхъ провозвѣщено бысть о Иисусѣ, слышавъ о семь Авгарь, князь едесьскый,[1] иже от синяя проказы и раслабления неприязнина томимъ бѣ.[2] И желаше своима очима самого Сдѣтеля видѣти и не мога, посла Авгарь къ Иисусу послание молебно, глаголя сице:
 

«Слышано ми есть о тебѣ, Господи, и о твоихъ цѣльбахъ, бывающихъ токмо бо словомъ. Даеши ицѣление болящимъ: слѣпымъ — прозрѣние, хромымъ — ходити, слышати глухымъ. Прокаженыя очищаеши и долгомучимыя недугы ицѣляеши.[3] И жену кровоточиву, прикоснувъшюся ризахъ твоихъ, ицѣлилъ еси[4] и мртвыя вьскрѣшаеши. И слышахъ и разумѣхь на сердци моемъ, яко ты еси единъ от двою, сшедый съ небесе, и еси Сынъ Божий. Слышю же и се, Господи, яко июдѣи ропщють на тя и хотять убити. Есть же градъ мой малъ и людие в немъ добри. А тъ довлѣеть обѣма нама».
 

Глагола Иисусъ Онаньи,[5] посланому Авгаремь къ Иисусу: «Вѣдыи буди, зане не видѣвъ мя, вѣрова,[6] сдравие тобѣ уготовися. Посланъ есмь исполнити всю правду, и потом внити ми отнуду же снидохъ. И се послю к тобѣ единого от ученикъ моихъ — Фадѣя,[7] да ти недугъ, иже имаши, ицѣлитъ».
 

Слышавъ же Авгарь словеса си, посла скорописца, горазда иконамъ, въ Иерусалимъ, да напишеть образ Иисусовъ отай на плащаници. И приде Лука[8] въ Иерусалимъ и вниде въ зборъ, идѣже учаше Иисусъ, и, ставъ на отлученѣ мѣстѣ, нача писати образъ лица Иисусова вещными вапы, и недоумѣ, како бо можаше непостижимаго божественнаго Слова постигнути. Обаче тайнамъ разумѣтель отай бывающее яви. И абие Иисусъ възва и глаголя: «Лука, Лука, Авгаревъ посолниче, даже ми плащаницю, юже носиши от Авгаря». И вшедъ Лука въ зборъ и дасть Иисусови плащаницю. И абие воду испроси Иисусь и умы пречистое и божественое свое лицо водою, и плащаницею отре. Оле, чюдо, и выше ума, преходяй разумъ! Простая та вода на вапное преложение устроися и, сбежа, и съставы имуща на плащаници, и бысть образъ Иисусовъ на плащаници, яко ужаснутися и вь стрѣсѣ всѣмъ быти. И дасть ю Иисусь Фадѣю апостолу и посла и́ въ Едесьскый градь, идеже лежаше Авгарь боляй на одрѣ шесть лѣтъ. Отидоста де Лука скоросолникъ с Фадѣемь, носяща образъ нерукотвореный. И придоста на мѣсто, нарицаемое Иераполисъ, и легоста внѣ града в гостиньници. И убоястася, и скрыста образъ Господень межю двѣма керимидома. И показася столпъ огненъ съ небесе и ста верху, идъже бѣ скровенъ образъ Господень. Видѣвше же стражье чюдо таково, възпиша гласомь велиемь. И слышавше вси людье градьстии, възмятошася, и бысть мятежь великъ по граду. Фадѣй же и Лука вземша скоро образъ Господень и изидоста в путь свой. Изидоша же народи градьстии на мѣсто, идеже стояше стълпъ огнень, и ужасошася и падоша ници, и, възрѣвше, и видѣша, яко въобразился бяше тот образъ Господень въ единъ от камень. Они же вземъше то въображение людье града того, несоша въ градъ свой. И яко быша входяще въ врата граду, и се, начаша срѣтати слѣпии, хромии, бѣснии, прокажении, въпиюще и глаголюще: «Иисусе, Спасе Бога вышняго, помилуй ны!» И прикасахуся к подобью образа Господня, ицѣление приимаху. Видѣвше же людье града того преславное се чюдо, прослависта всемилостиваго Бога и вѣроваша въ святую Троицю, Отця, и Сына, и Святаго Духа.
 

Фадѣеви же съ скоросолникомъ пришедьшема близъ града Едесьскаго, и яко за версту едину, обрѣтеся нѣкто хромець, ползая, и, видѣвъ апостолу Господню, възпи, глаголя: «Помилуй на мя!» И прикоснуся апостолъ Господень, носяй образъ Господень, к нему, и абие томь часѣ въскочи хромый и тече скоро въ градъ преже апостолу. И видъвше и́, вси гражане начаша чюдитися, глаголюще: «Не се ли есть сынь оноя вдовица, полозя на колѣну?» Инии глаголаху: «То есть», а друзии, яко: «Подобень ему есть». И скоро повѣдаша о немь князю Авгарю. И призва и́ к собѣ и въпроси и́: «Кто тя ицѣли?» Отвѣщавъ уноша, рече: «За верстою бѣхъ града прося от мимоходящихъ милостыня, нѣкто, идый бѣ путемь съ другомь. Азъ начахъ просити у нею милостыня. И единъ от нею коснуся мнѣ, и, въскочихъ, сдравъ весь, якоже мя видиши». Авгарь же помысли, яко Христосъ есть, и посла множество слугъ въ срѣтение. И шедше, срѣтоша апостолу, несущема образъ Спасовъ нерукотвореный. И пришедъша в полату къ Авгарю, идѣже лежаше на одрѣ раслабленъ лѣтъ шесть, Авгарь же, яко видѣ убрусъ и на немь образъ Иисусъ Христосъ, и абие хотѣ от радости яко въсхопитися от одра, на немже лежаше. И ту въскочивъ с одра и бысть съдравъ въ единъ часъ всѣмъ тѣломь, яко не имый болѣзни никогдаже. И неисцелимыхъ страстий свободися, и падъ предъ пречистымь образомь, любезно кланяшеся. И потомь рече Авгарь къ апостолу Фадѣю: «Что ми подобаеть творити?» И рече ему апостоль: «Крестися!» И крестися въ градѣ Едесѣ съ женою и съ чадома, вся елико в дому его, крести и апостолъ. И весь градъ его крестися въ имя Отца, и Сына, и Святаго Духа. Пречистую же ту и чюдную плащаницю, на неиже образъ Христовъ, Авгарь князь повелѣ надъ враты градьными, створше честно и гораздо мѣсто, ту повелѣ устроити ю́. Заповѣдавъ тако повелѣниемь, всякому человеку, или входящю въ градъ, или исходящю, первѣе святому и честному образу поклонитися, тоже внити въ градъ или изити, написавъ сице надъ нимъ: «Владыко многомилосердый, Христе Боже нашь, упование всѣмъ концемъ земля,[9] помилуй ны, в Тя бо вѣруемъ. Всякъ, надѣяся на Тя, не погрѣшить упования».
 

Потомь же по лѣтѣхъ мнозѣхъ, нѣкто идолослужитель прия область града того, божественную бо икону Христову разрушити въсхотѣвъ, бѣсовьское же тѣло мерзъкыхъ идолъ в него мѣсто поставити на томь мѣстѣ. Се разумѣвъ, епископъ града того чаемое положи промышление. Понеже кругло бѣ мѣсто то, яко комарою в камени тако створено, идѣже бѣ образъ Спасовъ, епископъ же нощью не вѣдущю никомуже, свѣтилникъ предъ божественымъ образомъ вжегъ и керемидою заложи. Плитами и извистью извону видѣние иконы загради и на равное видѣние стѣну створи. И зане невидимѣй быти, остася начинания нечестивыи. «Что се, — рече, — невидимо бысть таковое скровище?»
 

Потомь же за многа лѣта, перси придоша, Едесьскый градъ взяти хотяще бранью. Гражане же възпиша къ Богу съ слезами, милости и помощи от него просяще. И ту абие разрѣшение скоро обрѣтоша. Въ едину нощь Евладью, епископу того града Едесьскаго, явися въ видѣнии жена свѣтоносива, глаголющи ему: «Верху вратъ градьныхъ скровенъ есть образъ нерукотвореный Спаса Христа. Егоже приимъ, скоро от бѣдъ избавиши градъ сий и людие его». И показа ему и мѣсто. Епископъ же съ радостию великою, рано свитающю дне, отятъ заграженое то заздание и обрѣте пречистыи образъ Христовъ нерукотвореный и свѣтилникъ горящь. На схранение же положеная керемида, другое подобье, неизмѣньно перваго въображения, въображьшася. Оле чюдо! За колико лѣтъ свѣтилнику тому не угасъшю, и тому скровищю неявлену бывшю. Епископъ же, вземъ пречистую икону и ставъ надъ враты града и вьздѣвь руцѣ горѣ, имый в руку си честный и нерукотвореный образъ Христовъ и, яко от лица огня прогоними быша перси. И тако пострадавше, перси посрамлени отидоша от града Едесьскаго. А инии измроша, а друзии избьени быша.
 

Бѣ же убо Божие хотѣние святому сему образу Господню быти въ славнѣмь и богохранимѣмь градѣ Костянтинѣ. Обладая же тогда Романъ благочестивый цесарь[10] гречьскою властью, посла двѣ тысящи литръ[11] злата и тму сребра, и двѣстѣ срачинъ, мужь нарочитыхъ, къ владущему Едесьскымъ градомь, да бы послалъ к нему пречистую ту икону, образъ Господень, а миръ многъ дасть ему, получивъ се хотѣние. Цесарь посла въ Едесьскый градъ по страшное то и чюдное и достохвалное скровище сто епискупъ, а поповъ двѣ тысящи и шестьсотъ, а дьяконъ сорокъ тысящь, а игуменъ и черноризець и постникъ, кто можеть рещи число. И пришедъше въ Едесьскыи градъ и взяша пречистыи тът образъ нерукотвореныи Господень, сь слезами молящеся съ псалмы и пѣснми зовуще: «О, владыко Господи, помилуй!» И яко приближишася къ гречьстѣй земли, вѣсть бысть ко цесарю и патриарху, и яко близъ уже идуть съ образомъ нерукотворнымь. Изиде цесарь сь всѣмь болярьствомь, и патриархъ съ всѣмь клиросомь, и весь народъ бещисльное множество много мужь и женъ. Покрыша море корабли съ свѣщами и с темьяны. И яко усрѣтающе, въпияху: «Слава Тобѣ, многомилостивый владыко, изволивый прити к намъ, недостойнымъ рабомъ своимъ! Слава Тобѣ, прещедрый Господи, намь грѣшнымъ сподобивый поклонитися пречистому образу Твоему! Слава, Христосъ, Твоему изволению, яко строиши все на ползу и на спасение роду человечю!» И яко внидоша вси въ граду, носяше верху главы патриархъ ковчегъ златъ, в немже бѣ скровище дражѣе всего мира. Народи же идуще въслѣдъ въпияху: «Господи, помилуй!» А друзии пояху пѣсни разноличныя: «Христосъ приходяй, явествено Богъ нашь!» Инии велегласно въпияху: «Радуйся, граде Костянтинъ! Се цесарь твой приде избавитель. Не на жребяти, якоже преже къ Иерусалиму, ныня же на пречистѣй иконѣ, спасти ны хотя от прелести злыхь кумирь». Мнози же недужнии бещисла ицѣление прияша: слѣпии прозрѣша, глусии слышаша, хромии быстрѣе серны рискаху, нѣмии проглаголаша, и вси, иже въ недузѣ сущии бѣсни, ицѣление прияша. Вси же въпияху велиемь гласомь: «Приими, — глаголюще, — граде Костянтинь, славу и радость. И ты, Романе, цесарю Багрянородне, царство свое утверди!» И внидоша въ церковь Премудрости Божия въ 16 день августа,[12] се скровище честное прияхомъ. Емуже цесарь, и святитель, и просто все множество съ радостью поклоньшеся, и цѣловавше, положиша в рацѣ златоскованѣ. И оттолѣ торжество свѣтло пришествия божественому въображению богомужнаго зрака Христа, истиньнаго Бога нашего, творяше, праздьнуимъ, славу ему всылающе съ Отцемъ и Святым Духом.