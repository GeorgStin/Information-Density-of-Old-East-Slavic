НЕДЕЛЯ 18 ПО ВСѢХЪ СВЯТЫХЪ
 

СЛОВО О КНЯЗЬЯХЪ
 

Слышите князи противящеся старѣишей братьи и рать въздвижуще и поганыя на свою братию возводяще, не обличилъ ти есть Богъ на Страшнѣмъ Судищи. Како святыи Борисъ и Глѣбъ претерпѣста брату своему не токмо отъятие власти но отъятие живота. Вы же до слова брату стерпѣти не можете и за малу обиду вражду смертоносную въздвижете, помощь приемлете от поганыхъ на свою братию. Нѣколи чающимь израильтяномъ рати халдѣискыя на Иерусалимъ, послаша къ фараону Егупеть, помощи просяще, да быша халдѣи не плѣнили Иерусалима. Богъ посла пророка к ызраильтяномъ глаголя: «Понеже не уповасте на Бога създавшего вы, но надежю всю возложивше на егуптяны, халдѣя же отвожду от васъ но от егуптянъ плѣнени будете, на них же уповасте, от тѣхъ погыбнути вы велю», якоже и бысть. Апостолу Павлу глаголющу: «Братия, тако ли не имате вѣры межю собою, и могуща вы родити яко пред невѣрныя грядете на судъ собѣ». И еуангелисту Иоанну глаголющу: «Аще кто глаголить, яко Бога люблю, а брата своего ненавижю, ложь есть». Сам же Господь рече: «О семъ знають вси яко мои есте ученици, аще любовь имате междю собою», познаите князи свое величество и свою честь. Князя дѣда имать святаго Володимера, приведъше къ Богу тысяща тысящами и тьмы тьмами душь праведных. Каку братию имате сиа великыя чюдотворца Бориса и Глѣба. Сима поревнуите, сею образ имѣите, сима накажетеся. Аще ли Сотона коли вражду ввержеть между братьею, да помянеть сею святою како смерть улюбита паче прияти, нежели вражду удержати. И то кто претерьпить и миръ преже начнеть, то сима от Бога равну мъзду прииметь. Скажю же вы притчю о семъ, не в чюже странѣ бывшю. Давидъ Святославичь а Святославъ Ярославичь святаго Бориса и Глѣба братъ, тотъ Давидъ ни с кѣмъ не имѣаше вражды. Аще кто на нь рать въздвигнеть, он же покорениемъ своимъ рать уставляше, княжаше в Черниговѣ въ большемъ княженьи, понеже бо старии братьи своеи.[1] Аще кто кривду створяше к нему от братьи, он же все на собѣ притираше. Кому ли крѣстъ цѣловаше, въ весь животь свои не ступаше. Аще кто къ нему не исправляше цѣлованиа, он же единако исправляше, никого приобидѣ ни зла створи. Братья же его видяще тако суща, вси слушахуть его, яко отца, и покоряются ему, яко господину. Въ велицѣ тишинѣ бысть княжение его. Егда же изволи Богъ пояти душу его от тѣла и болѣвшу ему недолго, позна епископъ Фектистъ,[2] яко уже князь преставитися хощеть, повѣлѣ пѣти канунъ[3] крѣсту, единою рассѣдеся верхъ теремцю, и вси ужасошася. И влетѣ голубь бѣлъ, и сѣде ему на грудехъ. И князь душу испусти, голубь же невидимъ бысть. И наполнися храмъ благыа воня. И несоша князя въ Спасъ святыи[4] долго по вечернѣ. Пришедши звѣзда ста над крѣстомъ. Оттолѣ несоша и въ церьковь Бориса и Глѣба[5] създаную от него, звѣзда же от Спаса преступи над мученическую церковь. Пѣвшу епископу над княземъ гробъ недокончянъ бысть. Епископу рекшу: «Се уже солнце заходить, заутра похоронимъ и». Всѣмъ сѣдящимъ над княземъ, шедъше въ церковь повѣдаша епископу: «Солнце не заходить но во единомъ мѣстѣ стоить». Епископъ же удивився и похвали Бога. Дондеже камень сровнаша и князя вложиша въ грабъ, тогда солнце заидеть.
 

Разумѣите чядо, како Богъ прославялетъ своа угодники и ходящая в повелѣниихъ его и сдѣ таковыми чюдесы: аггелъ явися въ голубинѣ образѣ, благоухание от тѣла, явися звѣзда с небеси пришедши, над тѣломъ ста, солнце заити не смѣаше повелѣниемъ Владычьнимъ, дондеже въ гробъ тѣло святое вложено бысть. Каку славу приемлеть на небеси!
 

Речеть ли кто, яко жены нѣ имѣ, но и дѣти имѣаше. Преподобныи Никола Святоша[6] его сынъ бѣ и ина два сына.[7] Или речеть кто, яко дому не имѣ, того ради заповѣдь Господню исправити возможе? Многажды бо слышахъ нѣкыя невѣгласы глаголюща: «Съ женою и съ чяды своими не можем спастися». Се бо князь не единъ домъ имѣаше но многи, князь всеи земли Черниговьскои. Завовѣдь Владычню исправи в семъ животѣ своемъ, ни с кѣмъ вражды имѣ. Постыдитеся враждующи на братию свою и на единовѣрникы своя. Въстрепещете, въсплачете пред Богом пакы славы отпадаете за едино злопомнение. Но не даи же вы Господь, се слышавшимъ отпасти славы с сима страстотерпцема, ею же днесь убиениа празднуемъ, ею же чюдеса предъ очима вашима предлежитъ. Сею прославимъ и сею възвеличимъ, сима въспоимъ. Приди, Давиде, и рци: «Радуитеся, праведнии о Господѣ». Воспои, Соломане: «Праведници въ вѣкы живуть и от Гсопода мъзда ихъ». Се бо сам Богъ прославляеть сею святою, глаголя: «Праведници просвѣтятся яко солнце въ славѣ отца ихъ. Идѣ же буду азъ, и ти будуть съ мною». Гдѣ Христос съ Отцемъ на престолѣ и си святая у престола съ архаггелы безъ престани поють пѣснь аггельскую: «Святъ Отец, святъ Сынъ и пресвятый Духъ въ единомъ Божествѣ въ бесконечныя вѣкы».