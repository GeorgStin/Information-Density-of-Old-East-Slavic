СЛОВО ИГУМЕНА О ПОСТРОЕНИИ СТЕНЫ В ВЫДУБИЧАХЪ
 

Дивна днесь видиста очи наши, мнози бо, преже насъ бывшеи, желаше видити, яже мы видихомъ — и не вѣдѣша и слышати не сподобишася, яже Богъ намъ дарова твоимъ княжениемь! Не токмо ибо отялъ еси уничижения наша, но и со славою приятъ ны, поставивъ на пространѣ нозѣ рабъ твоихъ. Мы же, смирении, что воздамъ ти противу благодѣянию ти, яже твориши и створилъ еси к намъ? И самъ бо имъ не трѣбуеши, но точию воздыхания и молитвы о здравьи и о спасеньи твоемъ. Богъ же милости воздасть ти противу трудомъ твоимъ, и архистратигъ Михаилъ,[1] емуже еси послужилъ нелестно, но о Христѣ державно милосердуя и о всѣхъ. По обычаю благому и нашея грубости писание приими, акы даръ словесенъ — на похваление добродѣтели: во газъфулакию бо княжения твоего любовь и хотѣнье ввергъше, акы вдовица она двѣ мѣдницѣ, прочее на милость твою надѣющеся.
 

Слову ятися о Господѣ дерзаемъ, то же не от скудости нашего нищетоумья, но от дѣлъ твоихъ причту приобрѣтше. И со преподобнымъ Мефедьемь[2] глаголемь, днесь бо събытье божественыхъ словесъ его, яже положи въ своихъ ему написаниихъ вѣщая: «Малое небо, богомудрого душа, воистину повѣдающи славу Божию правостью вѣры, и словесы истѣньными, и дѣлы добрыми. Небеса бесловесное естьство суще, и сочювьствено, и самовластьно, но точью свѣтлостью солнца, и растѣниемь луны, украшениемь звѣздъ, и непременьно храняще уставы временемь Владычня повеления, повѣдають славу его». Яко же всимъ, добрѣ смотрящимъ Творца, о томъ похвалити добраго ради уряжения, здѣ же преболе намъ того о тобѣ является: словеса бо честьна, и дѣла благолюбна, и держава самовластна, ко Богу изваяная, славою паче звѣздъ небесныхъ, не токмо в рускыхъ концехъ вѣдома, но и сущимъ в морѣ далече. Во всю бо землю изиидоша, по пророку, богомирная словеса твоя, христолюбовная дѣла, ими же о всихъ Владыка твои славиться, да видѣвше бо вѣща еуаггелистъ: «Дѣла ваша добрая прославять Отца вашего, иже есть на небесѣхъ»[3]. От днесь бо мнозии боголюбци познаються, без лѣности тещи во слѣдъ тебе ревнующе, обрѣтше тя проводника, яко Моисѣа[4], новыи сии Израиль изводящаго из работы немилосердья и от мрака скупости. Отселѣ бо не на брезѣ ставше, но на стѣнѣ твоего создания, пою ти пѣснь побѣдную, аки Мариамъ древле[5]. Днесь, по Исаи[6], «понавляються острови», а рекуть праведныхъ душа, видяще поновление честьнаго храма Господня утвержениемь твоимъ о Господѣ. Яко и при Зороавели[7] свобожьшеися от вавилоньска нечаяния, днесь и множьство вѣрных кыянъ, и населники ихъ болше потщание и любовь ко архистратигу Господню имѣти начинають и не токъмо ради спасения своего, но и новаго ради чюдеси, иже во дня царства твоего свѣршися. Утверждающе бо неподвижно нозѣ свои на удобренемь ти зданьи и очима си любезно смотряши, отвсюду веселие души привлачаще, и мняться яко аера достигше, а тако любовью отходять, похваляюще богомудрество твое. Блажении же, не видивше, но вѣрующе, радуються, якоже вѣща Соломонъ: «Похваляему правѣдному веселяться людье»[8]. Днесь отъяшася от многъ сердець помышления суетьная и глаголи маловѣрнии — овии бо глаголаху, яко златомъ власомъ поверзена есть церкви от небесе, и тѣмь же утверждена, а ови, яко поступаеть церкви в монастырь, инако же мнози, — и ни от единѣхъ же бѣ помощи истѣньны утѣшению, дондеже придеть, ему же щадено бысть благодать и милость во преподобьныхъ его и посѣщение во избраныхъ его. Еще же и мы долъжнии ти милостивници, нашь присныи господине, единомысльно суще ко избраньному сему мѣсту надѣемься, не забытно жажюще от тебе милости, якоже елень на источникы водныя. И Богъ милости и Отець щедротамъ, и любы единочадаго Сына его, и причастье Святаго Духа да будеть съ царьствомъ твоимъ, купь съ любыми тобою. Архистратигъ Михаилъ, покрываи храня кропомъ крилу твоею, нынѣ и присно, и въ будущия вѣкы, аминъ.