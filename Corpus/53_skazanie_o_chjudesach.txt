О ЧУДЕСЕХ ПРЕСВЯТЫЯ БОГОРОДИЦА ВОЛОДИМИРЬСКОЙ ИКОНЫ
 

Яко бо солнце створи Богъ, не на едином мѣстѣ постави, егда свѣтить, обиходя всю вселеную, лучами освѣщаеть, тако же и сии образ образ Пресвятыя Владычица нашея Богородица Приснодевы Мария не на едином мѣстѣ чюдеса и дары исцелениа истачаеть, но обьходящи вся страны и мира просвѣщаеть и от недугь различьных избавляет.
 

Князю же Андрѣю хотящю княжити на Ростовьскую землю,[1] и нача бесѣдовати о иконах. Повѣдоша ему икону Вышѣгорода въ женьском манастыри Пресвятыя Владычица нашеа Богородица,[2] яко 3-жды ступила с мѣста. 1-е внидоша въ церковь и видѣша ю средѣ церкви особѣ стоящю, и поставиша ю на ином мѣстѣ. 2-е видиша ю, обратившюся къ олтареви лицемь, и ркоша, яко въ олтари хощеть стояти. Поставиша ю за тряпезою.[3] 3-е видѣша ю кромѣ тряпезы особѣ стоящю. И иных чюдес множество.
 

Се слышав, князь рад быть, и приде въ церковь и начать смотрити по иконам. Си же икона, яко прешла бѣ всѣхъ образовъ, видѣвъ ю, припаде на земли, моляся и глаголя: «О Пресвятая Богородице Мати Христа Бога нашего, аще хощеши ми заступница быти на Ростовьскую землю посѣти новопросвѣщеныя люди, да въ твоей вся си воли будуть».
 

И тогда вземь икону поѣха на Ростовьскую землю, поимъ и крилось со собою. Ѣдущю же ему путемь, поя собѣ проводника, и приѣха к рѣцѣ Возузѣ,[4] и видѣвъ ю, наводнившюся, нужею посла человека въ рѣку пытать броду. И яко вниде в рѣку на кони и погрязе во дно. Князь же начать молитися ко иконѣ Пресвятыя Владычица нашеа Богородица и Приснодевици Марии, яко повиненъ есмь смерти его: «Госпоже, аще не ты избавиши». И се бысть намного молящюся ему, абие изиде среди рѣкѣ члък онъ[5] на кони, и батог в руцѣ, и приѣха на брег. Князь же радъ бысть видѣвый. И одаривъ, отпусти восвояси. Се же бысть первое чюдо Пресвятѣй Богородици.
 

Чюдо 2-е.
 

Князю же сушу на Рогожьских полех,[6] се же Микулиная попадья ѣха на колѣхъ съ снохою своею. Бывшима же има на истоцѣ, и соидоста с колъ. Бѣ бо попадья Микулиная нетуня. Яко хотѣша минути конь, и нападе бѣсъ на конь. И зби повозника съ себе, и ногу ему изломи. И порази попадью Микулину передними ногами. И завертьшася ему копыта в корътлѣ,[7] и се на многъ час ядяшеть ю. Мнѣша бо ю мертву сущю и възвѣстиша попу Микули, яко: «Попадья твоя мертва есть». Он же, възрѣвъ на икону Пресвятыя Богородица, и рече: «Госпоже Пречистая Владычице, аще ты не избавиши ея от смерти, се уже мертва есть». Конь же истеръ нозѣ ис корьтля и бѣжа в лѣсь и завивъся и ста. Въспросиша ю о яденьи коня, и рече, яко сдрава есмь молитвами Пресвятыя Богородица, жал ми увисла же отлогъ,[8] еже изьѣде конь.
 

Приѣхав Володимерь благородный князь Андрѣй и созда церковь во имя Пресвятыя Богородица,[9] украсивъ ю всякимъ благочестиемь. И постави в ней чюдотворную икону Пресвятѣй Владичици нашей Богородици.
 

Чюдо третьее.
 

По преходи же нѣколика времени человек нѣкто болѣ огненою болезнию. В той же болѣзни онѣми, и рука ему усше. Въстав же от болезни, начать помавати рукою здравою. Мняхуть, бо яко хочеть ко святому Николѣ, бѣ бо близь ту святый Никола церковь.[10] И привезоша ко святому Николи. И помаваше мимо церковь, и не уразумѣша. Онь же самъ правяше собѣ въ град къ Святѣй Богородици. И приде въ церковь Святыя Богородица на завътренюю. И ставъ въ церкви Святыа Богородица противъ олтаря и на конець завътренни паде. И мнѣша, яко лихою болестью палъся есть, извлекоша и въ притворъ,[11] и ту лежащю ему до обѣдни. И въставъ начать сказывати, како видѣ Святую Богородицю, идущю къ собѣ со мѣста, и рече: «видих ю близ себе и падохъ, и пакы не видѣхъ». А бѣ бо не знакомитъ человекъ той. И начаша литургию святую пѣти. Он же вниде въ церковь и нача молитися ко иконѣ Пресвятыи Богородица и яко хотѣ целовати икону Пресвятѣй Госпожи Владычици нашей Богородици. И стяжа ко иконѣ руку болную. Госпожа же Богородица Святая рукою своею яты и за руку его. Князю сущю Андрѣю и попу Нестеру и множьству людемь видящим въ церкви. Се же бысть от начала и до конца литургиа. Нестеръ же попъ съзва клирос и повелѣ облачитися в ризы имъ. Вземше же кресты обоидоша трижды церковь. Он же сѣдяше въ церкви простъ. Попъ же сътвори праздникъ позва к себѣ князя и бояре и исцелившаго одаривше и пустиша. И бысть радость велика въ градѣ Володимерѣ того дни.
 

Чюдо 4-е.
 

По нѣколицѣх же временехъ пришедшу празднику Госпожину дьни,[12] князь же Адрѣй на канонѣ стояше въ церквѣ пѣнья ликы сътворяя, а срдцемь боляше, бѣ бо княгини его боляши дѣтиною болѣзнию: два дни напрасно болящи. Яко по канонѣ бысть омывше водою икону Пресвятыя Богородица,[13] посла къ княгинѣ. Она же вкуси воды тоя и роди дѣтя здраво, и сама бысть здрава томъ часѣ молитвами Святыа Богородица.
 

Чюдо 5-е.
 

Нѣчий диаволимъ научением створше чародѣйства въ яйцѣ. И отроча, взем, изъѣде. И бысть ему изметъ золъ на очеси его: изиде яко облакъ изъ ока его и леже на лици, и глаголахуть же, яко умрет отроча. Овии глаголаху, яко око не будет. И омывше водою икону Пресвятѣй Богородици, принесоша ему, якоже помазаша и водою, и провалися изиде от него болѣзнь, и бысть здравъ, и око его цѣло бысть.
 

Чюдо 6-е.
 

Боляшеть нѣкая жена в Муромѣ срдчною болѣзнию, и слышавши от Святѣй Богородици бываемая чюдеса. И посла въ Володимир кузнь свою къ Святѣй Богородици въ клиросъ и воды взяти отъ Святыа Богородица иконы. И яко принесоша воду, въкусивши, и бысть здрава, и нача нечюти сердечьныя болѣзни.
 

Чюдо 7-е.
 

В Руском Переяславлѣ въ Славятинѣ манастыри Жидяславля дщи именемъ Мариа[14] пострижеся. За добродѣтелное еа житие даша ей игуменьство въ своего еи дѣда манастыри. И разболѣвшись очною болѣзнию и ослѣпе, и присла попа къ брату своему Борису. Борисъ же въпроси и о сестре своей. И онъ рече: «Разболѣвшися очною болѣзнию и ослѣпе, и тако водять ю се третее лѣто». Борисъ же, призвавъ попа именем Лазаря, моли и, да ми принесеши воду, омыв икону Святыа Богородица. И попъ шед, и принесе воду. Борисъ же, воду ту святую влив в вощаницю[15] и запечатавъ, посла и в Рускый Переяславль к сестрѣ своей. Попъ же, приѣхавъ, повѣдаше ей бывамая чюдеса от святыа иконы водою. Она же радовашеся душею и рече попови: «Кое ми принесеши воды тоя». Попъ же повѣда ей у себе воду. Она же вкуси воды тоя и очи помаза, томъ часѣ прозрѣ, яко неболѣвши очима. Се же бысть Святѣй Богородици велие чюдо Володимерьской.
 

Чюдо 8-е.
 

Се же бысть ново чюдо Святѣй Богородици о женѣ именемь Еуфимии. Болѣвши ей срдчьною болѣзнию 7 лет и от многъ искавши ей исцѣлениа и не обрѣте. И призва попа Лазаря и рече: «Имъ бы помощи болѣзни сей». Попъ рече: «аще тя не избавить Святая Богородица, то не избудешь болѣзни сея». Она же, слышавши от него бываемая чюдеса водою от иконы Пресвятыа Богородица, и посла усирязи же и рясы златыя къ святѣй Богородици въ Володимиръ[16] с попомъ, глаголя, да ми принесеть пресвятыа воды тоа. И яко принесе и воду и пит ю, того дни исцѣли от болѣзни, начать ясти и пити въ сладость.
 

Чюдо 9-е.
 

А се бысть въ Тфѣри. Нѣкаа жена боляшеть дѣтятем три дни. И приѣха поп Лазарь и навита у них. Она же въспроси попа о здравьи.[17] Он же рече: «Здравы есме нъ не велми, боярыни наша в концинѣ есть». Се же глаголющима, прииде весть от нея: «О, отца, поидита». И рече има: «Не при срамѣ есть, понеже смертна есмь». Попъ же Лазарь рече ей: «Аще не обѣщаешися Святѣй Богородици Володимерьской, и не избудеши». Она же обѣщася и рече попомъ: «Идите отсюду». Повелѣ дати има ясти и пити. Прииде де вѣсть от нея, яко уже родила бѣ сына и сама здрава. И посла златыа косы[18] и усерязи свои къ иконѣ Святыа Богородица в Володимиръ, имиже обѣщалася бѣ.
 

Чюдо 10-е.
 

Князь благородный Андрѣй създа Златая врата къ празднику Святыя Богородица,[19] глаголя къ бояром: «Егда снидутся людие на праздникъ и врата узрят». Бывшу же празднику, и снидеся народ къ вратом, бѣ бо еще не суха извисть въ вратѣх. Абие же вънезапу истръгшися от стѣнъ врата, и падоша на люди, и покрыша 12 мужа. Се же слышавъ, князь Андрѣй начатъ съ въздыханием молитися къ иконѣ Пресвятѣй Богородици: «Госпоже Пречистыа Владычице, аще сих ты не избавиши, азъ бо грѣшний повиненъ быхъ смерти сихъ». И посла боярина своего дати все на потребу мертвымь. Он же приѣхавъ, и вьзяша врата, и видиша всѣх сущих под враты живых и здравыхъ. И, се слышавъ, князь Андрѣй рад бысть. И, се чюдо видѣвше, народ чюдишася.