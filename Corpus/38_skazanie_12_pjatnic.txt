СКАЗАНИЕ ЕЛЬУФЕРЬЕВО 12 ПЯТНИЦЬ
В западнѣй странѣ есть земля Лаура, в нейже град великъ, Шептаилъ зовемый,[1] и в нем живяше множество жидовья. Имѣ брань со крестьяны овогда в торгу, овогда во улицах, овогда же во вратах градных. И побишася при Карианѣ цьсари.[2] Събраша же ся жидовѣ и рѣша ко христианомъ: «Доколѣ намъ се спиратися и дѣтемъ нашим? Изберите вы себѣ мужа хитра философа, а мы у себе другаго философа въ словеса от Бога, а мы ею послушаемъ. Аще преприт вашь философъ, то мы вси крестимся. Аще же кто от нас не восхощет креститися, то от вас въ велице бѣде будет. Или нашь философ вашего преприт, то вы в нашу вѣру идете». И се же глаголаху, надѣющеся на мудра философа своего. И любо бысть христианомъ слово ихъ.
Избраша себѣ мужа богобоязнива, именемъ Ельуферья, жидовѣ же — философа своего, именемъ Тарасья. Нача спиратися, сходящися въ единъ храмъ, спирающися имъ по многы часы, никогдаже снидостася без народа. Жидовинъ же понялъ с собою сына своего. Тогда внидоста въ глубокою повѣсть.[3] О Владыко, всевидце, помози Ельферьеве, да преприти жидовина! Разгнѣвавъ же ся жидовинъ, исполнився ярости и гнѣва, и рече къ християнину гнѣвливым сердцем, ярым оком: «Знаю, уже прѣприх и мя еси, истинна есть вѣра ваше, а наша не истина. Такоже на горѣ Синайстѣй Моисѣю стѣнь явися,[4] а вамъ показася истинно о девицѣ Марие егоже и пророци наши проповѣдаша и апостоли перстомъ показаша, иже с ними (пребы) образъ рабий приим.[5]
То рекшю жидовину, и рече къ крестиянину: «Вижю тя мудра мужа. Не вѣси ли о двунадесят пятниць, еже есть на пользу душамъ вашимъ?» И се рекши ему, изиде вонъ, не могы стояти от горести. Но остася сынъ его, емуже имя Малхъ. И рече ему крестьянинъ: «Ты веси ли о двунадесят пятниць и еже глагола отець твой?» Он же рече: «Вѣдаю, идѣже бѣху яли дѣдѣ наши христианина нѣкоего, от апостолъ ваших, у негоже выняша свитокъ, на немъже бяше написано о двунадесят пятниць. А самого же злою смертию умертвиша. А свитокъ, прочетше, огневи предаша. И есть клятва межи нами и до сего дни, да невѣдомо о семь христианомъ. Азъ вѣдаю, яко добра вѣра ваша, и жадаеть ея душа моя». И начавъ исповѣда ему от перваго и до послѣдняго вся.
Внидит жидовинъ къ христианину и рече ему: «Смущен ли еси о двунадесят пятниць?» Он же отверзъ ему уста своя, исповѣда ему все. И рече ему жидовинъ: «Како ми ся дана сила,[6] яко нѣсть се въ христианех вѣдомо; есть ти сказалъ сынъ мой». Извлек ножь и закла сына своего, и сам ся зарѣзал.
Азъ же, братье, увѣдив се от жидовина, не потаих в себѣ, но написах всѣм христианом.
Первая пятница марта въ 6 день, в нюже Адам преступи заповѣд Божию, изгнанъ бысть из рая. 2 пятница перед Благовещением,[7] в нюже Каинъ убилъ Авеля, брата своего, зависти ради, се бысть первый мертвець на земли. Третяя пятница Страстная, в нюже распятся Христос, Богъ нашь, в 9 час дни по обѣтованию взыскати заблюжьших.[8] Четвертая пятница пред Вознесением Господнимъ,[9] в нюже потопленъ бысть Содомъ и Гоморъ и инии три града въ 1 дни. Пятая пятница пред Сшествием Святаго Духа,[10] в нюже агаряны многы страны плениша и изгна их в Кратков остров и ядяху велблуда мясо, козью кровь пияху, и ту ся расплодишася въ островѣ.[11] Шестая пятница преже мясопуста, в нюже плененъ бысть Ерусалимъ от халдѣи,[12] в то же врѣмя Ерѣмея пророка въ 2 час, се же есть великое пленение; тогда стоялъ Ерусалим лѣтъ 70 и 3. Тогда сѣдоша на рѣцѣ вавилонстий и плакавшеся, обѣсившеся органы своя.[13] Тогда въспросиша их пленивши: «Воспойте намъ от пѣсний сионских и от сыновъ израилевъ». Они же ркоша: «Ни буди нам пѣти от пѣсний и пакы пѣти, дондеже сядемъ на земли своей». И сего ради латыняне поют «алилуйя»,[14] а не «слава Отцю и Сыну» недѣлею преже нашего мясопуста, и до Великыя суботы, и есть тѣх дний 70 и 3.[15] Си же бывает пятница въ 2 июль, тоже временная. Семая пятница пред Петровым днемъ,[16] в нюже посла Господь десять казний на землю егупетскую рукою Моисѣю и Аронею, преврати рѣки их въ кровъ въ 5 час дни.[17] Осмая пятница пред Успениемъ святыя Богородица,[18] в нюже взяшася измаилтяни крилати по морю и плѣниша множество люди и странь, и до великаго Рима владѣша и до западной странѣ лѣт 70 и 3, изидоша на лице всея земли повелѣниемъ Божиим. Девятая пятница пред Усѣкновением главы Иоанна Крестителя,[19] в нюже уби Ирод Предтечю въ 10 час дни. Десятая пятница по Въздвижении честнаго креста,[20] в нюже раздѣли Моисѣй море жезлом, проведе израиля, врагы его покрыв море въ 1 час дни, тоже временная. Первая на десят пятница пред Андрѣевым днемъ апостола,[21] в нюже знамена кивот Еремѣя пророка,[22] из врат взятъ ангелом и поставленъ бысть межю двѣма столпома горома въ 9 час дни, егоже покрыет облакъ огнен и до втораго пришествия. Вторая на десят пятница по Рожествѣ Христовѣ, в нюже Ирод цьсарь изби младенци, тоже временная.
Сии же 12 пятници сице подобает блюсти постом и молитвою и пѣнием, единою днемъ вкушати хлѣба и воды. Аще бо мощно, и милостыни творят, плотскых похотей воздержатися. Зачнется, роженое нездраво будет: любо слѣпо, любо хромо, или которою вещью иною. В чистотѣ храните, и Господь васъ соблюдет въ цьсарствии своем. Аще бо мощно есть, братие, то не точию грѣхов прощени будем, но и цьсарство небесное получим о Христѣ Исусѣ.