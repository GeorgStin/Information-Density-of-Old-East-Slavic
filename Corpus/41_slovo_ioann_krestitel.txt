СВЯТАГО ОТЦА НАШЕГО ЕВЬСЕВИЯ, ЕПИСКОПА АЛЕКСАНДРЬСКАГО, СЛОВО О ВЪШЬСТВИИ ИОАННА ПРЕДТЕЧА[1] ВЪ АДЪ
Господи,благослови, отче!
Взълюблении, добро есть рещи, каково есть благовѣщение Предтеча въ адъ, и како въпросиша и́ сущии въ адѣ, бѣ бо пущалъ къ Господу ученикы своя, глаголя: «Ты ли еси грядый, или иного чаемъ?»[2] Не не вѣдый его, пусти, како бо его не вѣдяаше, а пьръстъмь кажа и глаголаше: «Се агньць Божий, въземляи грѣхы вьсего мира»,[3] и пакы: «Азъ крьщаю вы водою, посрѣдѣ же васъ стоить, егоже вы не вѣсте, тъ вы крьстить Духъмь Святыимь и огньмь».[4] Не тъгда бо увѣдѣ его, да не будеть. Нъ слыши страшьнѣйшу тайну, понеже сьде Предътеча бѣ Господень. Тѣмьже хотяаше въ адъ прѣдътечи ему, ибо и въ адѣ сущии хотяахуть и́ въпросити о Господи, яко идеть ли известъ насъ или ни. И не вѣдый, чьто хотяше отвѣщати имъ, сего ради пусти ученикы своя къ Господу испытатъ, яко «ты ли еси грядый»,[5] и, шьдъше, отвѣтъ принесоша ему.
И тъгда Иродъ, пущь въ тьмьницу, усѣкну Иоана.[6] Съконьча же течение Предтеча Господень и съниде въ адъ. И познаша и́ сущии въ адѣ. Ту бо бѣша Аврамъ, и Исакъ, и Яковъ, Исайя и Давидъ[7] и прочее множьство святыихъ пророкъ. И въпрашаху Иоана о Господи, глаголюще убо: «Идеть ли свободитъ насъ от скьрбий сихъ или ни? И съконьчаеть пророчьствованая о немь?» Они же глаголаху: «Еда како не хощеть съмьрти прияти насъ ради?» Пророци же укрѣпляхуся, глаголюще, яко «Съмьрьть ему есть прияти, разумѣхомъ бо мы хотящая ему быти и тако прорицяхомъ вьсему миру». Отъвѣща Иоанъ и рече: «Придѣте, молю вы, повѣдите ми, чьто прорицясте, да и слышавъше и подъвижьни будемъ». Отвѣща же пьрьвый пророкъ и великый Давидъ и рече: «Азъ разумѣхъ, яко безмълъвый тихо съходить съ небесе, и рѣхъ: “Сънидеть, яко дъждъ на руно”».[8] Исайя рече: «Азъ разумѣхъ, яко от дѣвы хотяше ся родити, и рѣхъ: “Се дѣва въ чрѣвѣ прииметъ и родить сынъ и нарекуть имя ему Еммануилъ”».[9] И другый, отвѣщавъ, рече: «Азъ разумѣхъ, яко въ дъвою на десяте мѣсто патриарху 12 ученика хотяста служити ему,[10] и рѣхъ: “Въ отець твоихъ мѣсто быша сынове твои”».[11] И другый отвѣща: «Азъ дѣла и чюдеса, яже хотяше творити, разумѣхъ и рѣхъ: “Отвьрьзуться очеса слѣпыихъ и ушеса глухыихъ услышать”».[12] И другый, отвѣщавъ, рече: «Азъ разумѣхъ, яко ученикъ хотяшеть и́ прѣдати, и рѣхъ: “Ъдый хлѣбъ мой, възвеличилъ есть на мя клевету”».[13] И другый рече: «Азъ разумѣхъ, яко на трьхъдесятьхъ сребрьницѣхъ хотяашеть и́ прѣдати, и рѣхъ: “Поставиша цѣну мою 30 сребрьникъ”».[14] Исайя же пакы рече: «Азъ разумѣхъ, яко на судище хощеть веденъ быти, и рѣхъ: “Самъ Господь на суд приидеть съ старьци людьскыми”». Отвѣща Иеремия, глаголя: «Азъ разумѣхъ, яко на дрѣвѣ хотяхуть и́ распяти и рѣхъ: “Придѣте, въложимъ дрѣво въ хлѣбъ его и гонозимъ живота его”».[15] И другый отвѣща и рече: «Азъ разумѣхъ, яко въ гробѣ хотяхуть и́ положити, и рѣхъ: „Положиша мя въ ровѣ прѣисподьнимь въ тьмьныихъ и въ сѣни съмьртьнѣй”».[16]
Си же пророкомъ глаголющемъ и веселящемъся о благовѣщении Предтечевѣ. Слышавъ же Адъ глаголы ихъ, рече къ дияволу: «О комь си глаголють, высокомысльний? Къто же ли есть радость творя имъ? О комь же ли благовѣствують имъ, не вѣдѣ, тъкъмо въ нихъ вижю велию радость». Отвѣща дияволъ и глагола ему: «Ничьсоже не ужасайся, вьсьма не бойся глаголъ ихъ: не брези веселитися имъ, се бо нынѣ пришьдый и радость сътвори имъ Иоанъ Креститель и великоглагольникъ есть. Ибо егда бѣ на земли, велия съвѣдѣтельствова о человѣцѣ томь и глагола вьсему миру, яко сь есть хотя избавити вьселеную. И вънидохъ азъ въ Иродиаду, съвѣтьницю мою и сънаслѣдьницю, и тою прогнѣвахъ цесаря, и сего на обѣдѣ усѣкну и главу дахъ отроковици, и яко яблъкъмь поигра. И его же сь глаголаше, яко сь есть хотя избавити вьселеную, нъ ни себе самого избави». Отвѣща Адъ къ дияволу: «Блюди, брате, обьходи испытьно, еда обльщена будевѣ. Блюди, откуду есть и чий сынъ есть. Сии бо вельми радуються, слышавъше о немь. Блюди испытьно, да не, егда хотѣховѣ единого приобрѣсти, вьсего мира лишена будевѣ, и еже не толико ми буди лишение, нъ и смѣху и поругана будевѣ». Си слышавъ дияволъ, иде къ июдѣомъ и въоружи я́ на Господа; прѣбываше же и не отхожаше от нихъ, нъ наущаше я́ на распятие Господне. И не вѣдяше оканьный дияволъ, яко Господня съмьрть вьсему миру въскрѣшение будеть. Абие же на пути несытьства обрѣтъши сотона Иуду,[17] нача тѣмь готовити прѣдание, и начатъ и́ творити любителя срѣбру. Тѣмъ же и къ июдѣомъ глаголаше: «Чьто хощете ми дати, и азъ вамъ прѣдамь его».[18]
И къто не просльзиться о глаголѣ семь, възлюблении! Трепещють ми състави удовъ, ужасаеть ми ся помыслъ о глаголѣ семь! И пакы: «Чьто хощете ми дати, и азъ прѣдамь и́ вамъ». Како не искрѣпѣ языкъ его, како не довъльны быша устьны его? Како не съвязашася уста его? Како не усъхоша челюсти его и не съкрушишася? Како не увяде вьсь съставъ тѣлесе его? Како не прилпе язык гортани его, таковы глаголы извѣщавъшю: «Чьто хощете ми дати?» Ты чьто хощи възяти? Они достойна ничьсоже на имуть дати. Нъ приди, въпрошю тя, Иудо: «Чьсо ради продаеши? Еда чьсо лиши тя другыихъ ученикъ? Еда чьто лише онѣмъ подасть? Не той же ли благодати обьщьника тя сътвори? То почто предаеши творца небу и земли? И пакы: егда прѣпоясася леоньтиемь и умы нозѣ ученикомъ,[19] такоже и твои, яко и онѣхъ. Не лиши тебе ни единоя благодати. И ты на прѣдание въоружися! Тольми же не въсхотѣ тебе отлучити ученикъ, а вѣдый льсть твою прѣдательную, вечеряти тя сътвори съ собою. Еда мьниши, яко не вѣдяше твоего съблажнения? Тѣмьже и на той же тряпезѣ рече: “Омочивый съ мъною руку въ солило, тъ мя прѣдасть”.[20] И не рече ти: “Въстани от тряпезы моея, прѣдателю, яко нѣси достоинъ ясти съ мъною”. На тряпезѣ бѣ, и рука твоя хлѣбѣ причащашеся, и ядяше, а душа твоя цѣну съвѣщаваше.
О, горе тебѣ, Июдо, чьто се сътвори — срѣбро прия, а Господа прѣда, срѣбра ради съвѣтъ сътвори. Тѣмьже епископьство твое прѣиметь инъ,[21] и въ кровѣхъ твоихъ не будеть живущааго: тѣхъ ради сребрьникъ многа блага лишися и многа зъла достоинъ бысть. Тѣхъ ради сребрьникъ грѣхъ отець твоихъ не отиметься и безаконие матери твоея не оставиться.[22] Тѣхъ ради сребрьникъ тьмы тьмами ангелъ и тысящю тысящи архангелъ бысть врагъ, и единому дияволу любъ. Тѣхъ ради срѣбрьникъ лика апостольска отлучися и бѣсѣхъ причьтеся, прѣстола цесарьска отступи и славы ся съвлѣче, и уже удавлению на ся наложи. “Чьто хощете ми дати, и азъ прѣдамь и́ вамь”. И поставиша ему 30 сребрьникъ. О горе тебѣ, Июдо! Чьто се сътвори? На 30-тѣхъ ли продаеши сребрьниць небу и земли творьця, рабъ владыку убо продаеши. То понѣ блюди: кого продаеши! Аще бо бы раба имѣлъ хытра, не бы его убо продалъ хытрости ради на 30 сребрьникъ. Продаеши, оканьне, вьсю тварь, юже видиши, тъ есть сътворилъ. И ты рече: “Чьто ми хощете дати, и азъ вамъ прѣдамь и́”. И поставиша ему 30 сребрьникъ».
По отшьствии же его и отлучении апостольска лика, начатъ Исусъ скьрьбѣти и тужити: «Прискьрбьна есть душа моя до съмьрти».[23] О милосердие владычьне! О прѣдатели скьрьбяше, съмьрьти же не бояшеся, бесъмьрьтьный. Слышавъ же дияволъ Господа, рекъша: «Прискьрьбна есть душа моя до съмьрьти», мьняше, яко съмьрти ся боить, и начатъ подвижьнѣй бывати, и текъ Адови, рече: «Готовъ буди и уготови мѣсто твьрьдо, да затворивѣ Иисуса: се бо устроихъ на нь съмьрть и уготовихъ гвоздия, наострихъ копие и налияхъ оцьта.[24] Июдѣя поострихъ на нь, яко оружие, и се по дъвою днию прѣдъставлю ти и́, брате мой Аде! Многу ми пакость сътвори на земли и много прогнѣва мя. Мъногы ми съсуды истъщи невидимо: яже азъ завистию творяхъ, тъ же онъ словъмь исцѣляше, и ихъ же азъ раздрушахъ уды, то ты онъ укрѣпляя: одры на раму носити повелѣваше.[25] И другаго ослѣпихъ и затворихъ очи его и веселяхъся о немь, егда о стѣну ударяшеся, ли въ воду въпадаше, онъ же, пришьдъ, не вѣдѣ откуду, и противьная ми творя, словъмь дасть ему прозьрѣти. И другуму, сущю въ чрѣвѣ матерьни, ослѣпихъ очи, яко не знати ему видѣти свѣта, онъ же обрѣтъ и́ и сътвори бьрьние и помаза очи его, и повелѣ въ купѣли Силуамли умытися ему, и прозьрѣ.[26] Азъ же не обрѣтъ, камо ити, пояхъ съ собою шесть бесъ и вьсе служьбьныя духы и отидохъ далече от него, и обрѣтохъ уношю добра, и въшьдъ въ нь, живяхъ въ немь. И како разумѣ, не вѣдѣ, и пришьдъ тамо, запрѣти ми и повелѣ ми изити из него. И ишьдъ азъ, не обрѣтохъ мѣста, камо иду: молихъ и́, да понѣ на свинияхъ прииму власть.[27] Еще же пакы жена от мене въ недугъ въпадъши до дъвою-на-десяте лѣту, и течения кръвьная от плъти ея истѣкаху. И не вѣдѣ, откуду приде тамо, и видѣвъши и́, текъши, прикоснуся, емь въскриль ризѣ его, и абие ста течение кръве ея.[28] И гнѣваяся на нь, не съмяхъ побѣдитися съ нимъ, и пакы отидохъ оттуду и придохъ въ прѣдѣлы сурьскы и прѣдѣлы хананѣйскы и обрѣтохъ ту отроковицю добру и, въшьдъ въ ню, живяхъ въ ней и творяхъ зъло ей: ово ли въ огнь ю въмѣтахъ, другоици же съ стрьмины ю съмѣтахъ и веселяхъся ею. Паче же мати ея начьняше, тужащи, битися ея ради. И не вѣмь, откуду приде тамо и живяше ту. И абие слышавъши мати отроковиця, текъши, повѣдѣ, яже о дъщери своей, глаголющи: “Помилуй мя Иисусе, Сыне Божий, яко дъщи моя зълѣ бѣситься”. И абие же поманувъ женѣ, рече: “О жено, велия ти вѣра. Буди ти якоже хощеши!” Тоже не и самъ приде изгънатъ мене, нъ женѣ въда область изгънати мя.[29]
Другоици же, въѣхавъшу ему въ море и усънувъшю, вънезапу подвигохъ вѣтры многы и възмутихъ море, и съражахуся вълны, и велику бурю въздвигнухъ, хотя погрузити корабль, въ немьже бяше съ ученикы своими. И се хотящю кораблю съкрушитися, абие ученици его възбудиша и́, и, въставъ, запрѣти морю, и послуша его море и вьси вѣтри, и бысть тишина велия.[30] Видѣвъ же азъ, яко и ту прѣбываеть, идохъ въ Вифанию, и, хотя оскьрьбити и́, въсхватихъ друга его Лазоря и приведохъ ти и́, брате мой Аде. И бес печали быхъ, мьня, яко уже къ тому не можеть ис тебе исхытити его. И по четырьхъ дньхъ пришьдъ, не вѣдѣ отъкуда, не вѣдѣ, съпящю ли тебѣ или ины хранящю, исхыти и́ отъ тебе».
И, отвѣщавъ, Адъ глагола дияволу: «Тъ же ли есть и нынѣ, иже и тъгда Лазоря изведе? Аще тъ есть, помилуй мя и не води его сѣмо. Того бо тъкъмо глас ужаси мя и раздруши ми силу: гласа его не могу сътьрпѣти. Того ли ми възвѣщаеши затворити? Онъ, аще придеть сѣмо, и яже имамъ сьде, извѣсти имать. Азъ же тъгда съгнонхъ тѣло Лазорево зѣло, якоже начатъ воняти, и нача раступатися съставъ тѣлесе его, и егда же възгласи его: “Лазоре, лѣзи вонъ!”, и абие въскочи вънъ из гроба, яко львъ из вьрьтьпа на ловъ иды, яко орьлъ летяаше, вьсю немощь отложь въ мьгновении оку.[31] Азъ того сьде затворити не възмогу». Отвѣщавъ же дияволъ, глагола ему: «Сила твоя и моя, ненасытьная утроба твоя, да приимѣвѣ и́, а не бляди многа». Отвѣща Адъ и рече: «Клятъ мя силами, кыими силами? Ибо, аще бы имѣлъ силу, побѣдилъ ся бы съ нимъ, нъ мною ли и июдеи хощеши оправьданъ быти?» Глагола ему дияволъ: «Страшиве немужю и худодушьне! Мнѣ толика зъла сътвори, и не прѣстахъ побѣдяся съ нимь. И ты едино зъло приимъ от него, толику боязнь прия. Азъ же, егда видѣхъ, яко и вънѣшняя болѣзни тѣлесьныя исцѣляше, начахъ душа человѣчьскы невидимо мучити. Егда бо видѣхъ, яко и ту прѣбываше, пакы обрѣтох ту уношю добра, именьмь Матфею, и възложихъ на сердце ему помыслъ имѣнию и поставихъ и́ на мытьници. И тольми послуша мене уноша, якоже бияше вься, и радовахъся о немь. Онъ же отъкуду приде — не вѣдѣ, и мимоида рече уноши: “Иди по мнѣ”. И абие от словеси того Матфей, оставль мытницю, и послѣдова ему и бысть оному ученикъ, а мънѣ врагъ.[32] Азъ же оскьрьбѣхъ зѣло и мьнѣхъ, яко въздрастъ уношѣ възлюбль, въхыти и́ от мене. Идохъ азъ въ страны Ерихоньскы и обрѣтохъ ту человѣка мала въздрастъмь, именьмь Закьхей, и вънидохъ въ нь и поставихъ и́ на мытьници. Сь утѣши мя о печали, яже о Матьфеи, и мьнѣхъ, яко понѣ сего въздраста не имать възлюбити. И пришьдъ онъ, не вѣмь откуду, мимоидый съ народъмь. Закхей же не могый видѣти, къто есть мимоходяй, и възлѣзъ на ягодичину, и, възьрѣвъ, Иисусъ видѣ и́ и глагола ему: “Закъхее! Потъщавъся сълѣзи: дьнесь бо въ дому твоемь подобаеть ми быти”. Абие же приять и́, радуяся, в домь свой и, шед, възврати седмирицею, иже бѣ лихо ималъ, и отъ своего имѣния подасть маломощьмъ.[33] И иде въ слѣдь его и бысть оному ученикъ, а мнѣ врагъ. Егда же не обрѣтох мѣста, камо ити, идохъ къ братии моей — июдѣомъ и въоружихъ я на нь».
Отвѣщавъ же Адъ, глагола къ дияволу: «Останися его, ничьтоже имаши съ нимь». И глагола ему дияволъ: «Азъ вѣдѣ, яко человѣкъ есть бояся съмьрти. Се бо разумѣхъ, яко прѣдаеться и, скьрьбя, глаголеть: “Прискьрьбьна есть душа моя до съмьрти”». Глагола ему Адъ: «Иди, якоже хощеши — твори, понѣ искуси брань на нь. И аще побѣдиши, и затворивѣ и́ сьде, и цесарьствуеши тъ съ июдеи. Аще ли ти одолѣеть и, пришьдъ сѣмо, изведеть, яже имамъ затвореныя сьде, и съвяжеть тя и слугы твоя и июдѣя, и прѣдасть я мнѣ, о горе вамъ будеть, оканьнии». Си слышавъ, дияволъ иде къ июдѣомъ и въоружи я на Господа. И събьравъшеся, съвѣтъ сътвориша на Господа, да и́ погубять.
И се събьраномъ имъ, приде Июда, глаголя: «Егоже азъ лобъжю, того имѣте». И, приступль лобъза и глаголя: «Радуйся, учителю!» Господь же рече къ нему: «Уноше! На не же приде, дьрьзай!»[34] О лобъзание, испълнь безакония! О цѣлование, погыбѣльно души! О ходатайство родству огньнууму!» Блудьниця, лобъзавъши нозѣ владычьни, душю свою очисти от сквьрьнъ.[35] Сь же, лобъзавъ, душю свою погуби. Она, лобъзавъши, рукописание зълъ своихъ раздьра, сь же, лобьзавъ, отъ книгъ животьныихъ исписанъ бысть. О жены прѣмудрость! О учениче неразумьство! Оной, лобъзавъши нозѣ владычьни, ангели радовахуся и вѣньць ей готовляху, сему же, лобъзавъшю, бѣси радовахуся и уже удавлению плетяху. «Радуйся, учителю!» Онъ радуеться, а ты въсплачи, яко от радости уклонися. «Радуйся, учителю!», и облобыза и́. И приступльше безаконьници июдѣи, яша и́, съдьрьжащааго дланию вьсю землю, и приведоша и́ прѣдъ Пилата. Пилатъ же сѣдяше, судяй, хотяй судити живыимъ и мьрътвыимъ прѣстояще и тьрьпяше; бьрьние на прѣстолѣ сѣдяше, и творьць небу и земли прѣстояше. Судиму же Господу Пилатомь за спасение вьсему миру. И судиму ему, жена Пилатова посъла къ мужю своему, глаголющи: «Ничьтоже тебе, ни правьдьнику тому, много бо ночьсь пострадахъ его ради».[36] О, безаконьство июдѣйско: жена, не чьтущи закона, ни пророкъ, правьдьника и нарече, рекъши: «Ничьтоже тебе, ни правьдьнику тому», а июдѣи, чьтуще законъ и пророкы, зълодѣя и́ нарекоша, глаголющи: «Аще не бы сь зълодѣй былъ, не быхомъ ти прѣдали его». Тъгда Пилатъ, бивъ его и прѣдасть и́ на распятие.
Оканьный же дияволъ, видѣвъ знамения, яже на крьстѣ быша: солнце помрачаемо и землю трясущюся, и запону церьковьную раздираему, и камение распадающеся,[37] и самого поругана — тече къ Аду и глагола ему: «О, горе мнѣ, оканьнуму, яко поруганъ быхъ! Помози оканьству моему, затвори врата, да не вънидеть сѣмо, утвьрьди заклепы и гвоздии, и вьсею силою своею противися не прияти его». Тече же Адъ и затвори двьри и заклепы желѣзныими утвьрьди. И се Господь прииде на Ада, гоня диявола, и Силы[38] предътечааху. И се врата адова утвьрьжена бяху. И възгласиша Силы, глаголюща: «Възьмѣте врата, кънязи ваши, и да възьмуться врата вѣчьная, и вънидеть цесарь славы».[39] И акы не вѣдый Адъ изутрьуду отвѣща, глаголя: «Къто сь есть цесарь славы? Повѣдите ми». Силы же святыя рекоша: «Господь крѣпъкъ и сильнъ, Господь сильнъ въ брани». Отвѣщавъ же Адъ, глагола: «То аще такъ есть, то чьсо ищеть сьде? Почьто остави небеса и съниде сѣмо?» Святыя Силы рѣша: «Понеже цесарь славѣ есть, противьника гоня, съниде съвязати и́ и дати и́ тобѣ, и своя воины от тебя истьрьгнути». И отвѣщавъ Адъ дияволу, рече: «Трьглавьче Вельзавуле, развратьниче ангельскъ, посмишьниче святыимъ, болѣзньмъ поспѣшьниче! Не глаголахъ ли ти: не побѣдися съ нимь? И се, еже рѣхъ, прѣстоять ти, и чьто сътвориши, окаяне? Почьто мене ослушася? Изиди, аще сильнъ еси и усърящи и́, азъ бо тебѣ помощи не възмогу». Окаяный же дияволъ, плачася, отвѣща, глаголя; «Помилуй мя, понѣ не отвьрьзай, донъдеже възвратиться, понѣ потрудися мене ради, аще и поруганъ быхъ. Къто бо не поруганъ будеть от тацѣхъ глаголъ? Овогда яко бояся съмьрьти и скьрьбя глаголаше: “Прискьрьбьна есть душа моя до съмьрти”. Другоици же Отцю молитвы въздая, глаголаше: “Отче, аще есть възможьно, да преидеть от мене чаша си”.[40] И си глаголи прѣльстиша мя».
И се има глаголющема, Силы прѣбываху, глаголюще: «Възьмѣте врата, князи ваши!» И пророци глаголаху: «Отвьрьзѣте врата, да вънидеть цесарь славѣ!» И Адъ трепеташе страхы.
Отвѣщавъ пророкъ Давидъ рече: «Не дѣйте его, да събудеться пророчьство мое. Егда бо бѣхъ на земли, разумѣхъ и рѣхъ: “Врата мѣдяная съкруши и верѣя желѣзныя съломи”».[41] И съконьчася писание: «Къде ти съмьрьти жало? Къде ти, Аде, побѣда?»[42] И сърѣтоша и́ пророци, радующеся и поюще: «Благословенъ, грядый въ имя Господне!» Тъгда имъ Господь диявола, съвяза и́ узами нераздрѣшьнами, пророкы же изведе от ада, глаголя: «Идѣте въ рай!» И тако искочиша отъ ада.
От нихъ же пьрьвый пророкъ великый Давидъ, бряцяя въ гусли, глаголя: «Придѣте, въздрадуимъся Господеви, въскликнѣмъ Богу Спасу нашему, яко цесарь нашь, по насъ побѣжься, одолѣ». И вьси отвѣщаваху: «Алѣлуия». И пакы тъ же: «Вьси языци въсплещѣте руками въкупѣ, въскликнѣте Богу гласомь радости, яко цесарь нашь, побѣжься, одолѣ».[43] И другый отвѣща: «Радуйся зѣло, дъщи Сионова!»[44] И по томь: «Въстани, Иерусалиме, облѣцися въ славу твою, яко цесарь твой побѣжься, по насъ одолѣ». И тако веселящеся въ рай течаху, славяще избавителя нашего Господа Иисуса Христа, емуже подобаеть вьсяка слава, честь и покланяние съ безначальныимь Отцьмь и съ прѣсвятыимь и благыимь и животворящимь Духъмъ твоимь, нынѣ и присно и въ вѣкы вѣкомъ. Аминь.