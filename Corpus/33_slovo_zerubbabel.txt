СЛОВО БЛАЖЕННАГО ЗОРОВАВЕЛЯ
 

Изыде паки Зоровавель[1] из Ерусалима останка ради полона къ Дареви[2] цесарю и моли ся ему, дабы останок отпустилъ полона людий, дабы исполнил обѣты царя Кира[3] перскаго, и повелѣ ему дати.
 

И бысть Зоровавель у Дария цесаря воинствуя и стрегий цесаря со инѣма двема другома. И единою сопрѣша ся и рѣша другъ къ другу: «Загадывая загадками, кождо по мудрости своей; написаша же загадки своя въ грамоте и положим у цесаря въ головахъ, доньдеже убудится и узрит загадки на грамоте, и уразумѣетъ. Да будет мужь, иже будет написал лучше другу своею, той будетъ вторый под цесари; сосуди же стола его злати и сребрени, и утварь на кони его дана будет ему, часть же вторую возьмет по цесари, а вопрошение его и рѣчь дасть ему, и друг цесарю зовется». И ркоша вси: «Тако да будетъ».
 

И уставиша законы мидски и перски, ихже не изменити. И вергоша жребия межи собою; и паде жребий единому, и написано есть: «Ничтоже, яко цесарь, крѣпок на земли». Другий же написа: «Вино есть всего крепчие на земли». Третий же, Зоровавель, написа: «Нѣсть креплее жены на земли».
 

Написаша же загадки своя, положиша у цесаря в головах. Цесарь же, спав, убуди ся и уразумѣ шепот отрок сих, и простер руку и взятъ грамоту и, прочет же, положи. И егда собраша ся велможи его, цесарь же призвавъ отроки и рече имъ: «Протолкуйте гадки своя, егоже будет мудрейши, тому исполню, что есть писано въ грамоте той».
 

И рече первый: «Послушай, цесарю и велможи, да вы скажу! Вѣдайте, мужи цесареви храбрии, силу цесареву и крѣпость, и власть его надо всею землею, и над морем, и над островы, и надо всѣми языки. И уморит, и оживит; да аще повелит ити на войну, поидутъ; да аще повелит цесарь разорити град, то разорят. И все, повелѣное цесаремъ, творят: и злато копают и сребро, и снасть ратную устраяют, орют же и сѣют, и винограды копают и садятъ, и часть цесареву дѣлаютъ, и сами не вкусивше обилия своего. Боятся грозы его, яко храбрие есть цесарь всехъ. И не преступятъ во всемъ словесе его. И того ради имите вѣру мнѣ, яко нѣту противу цесаря на земли». И удивиша ся ту стоящи рѣчи его.
 

И отвѣщав другий, рече: «Послушай, цесарю и мужи мудрии истинною, якоже вы вѣдаете крѣпость цесареву, яко всѣми обладает на земли, якоже слышасте. Вино же есть крепчее цесаря: вся бо храбрость его права суть, егдаже упьется, то изыначится и сердце, и рѣчь его. Инии воспоют, а инии скачют, а инии пляшют, а инии бьются. И уморит милыя, а нечестивыя почтит, и не зазрится отца и матере своея. Вѣдаете всѣ, яко вино крепчее есть. Аже ся его напьет, той грамоты забудетъ, а пѣсни помянет, и мужа, шепчюша злое, приимет. Скверны рѣчи открыются, а гнѣвливыя возвеселит, а инье на друга своего обнажат мечь. Мужа же смирныя посрамит, и ноги человѣком искривит, и очи его возмятет, без студа уста его измолвятъ. Трезви же всего того не помнят и запираются. Вѣдаите, яко вино есть всего крепчае. Аще бы святыи пили, то и тем смятет вино».[4] И похвалиша же вси сего рѣчь.
 

Возва же цесарь Зоровавеля, третьего, и рече: «Скажи и ты загадку свою, яже друзи твои сказаша». Он же рече: «Послушай, цесарю, и разумѣйте, вси велможи! Силние же есть всего цесарь, его хощет сокрушает, якоже то суть рѣчи молвленыя и крѣпости цесареве и о крѣпости винней. Жена крепчее цесаря и вина, и всякия рѣчи. Сего ради жена есть силнейша цесаря, имже родила есть цесаря и воздоила его, и возпитала его, и одевала, и скверну его омывала, казавши и владѣвши им, и гроза ея на нем. Он же боится гласа ея и далече ее, уроняет его словом своимъ. Иногда побѣгнет пред нею. И будет уношою той, тогда грозы ея не забудет и слова ея не изменит. И потом же, видѣвъ жену красну, и возлюбит красоту ея, и не изменит любости ея на всемъ добытце. Даже отца и матерь оставит любости дела женьские. Мънози же заблудиша ся про ню, мнози бо оболщени быша любости деля женьския. Мнози же убиици ею суть, мнози же во адъ снидоша про ню. Мнози же мудрии пополъзнуша ся в сѣти ея. И ратьбы бывают роду и другом тоя ради. То не разумѣете ли или не вѣдаете, аще станет жена красна на пути, то аще бы хотя неслъ в руках, но очи его зрита на ню, и вся мысль его на ню, а не на что в руках носитъ. То аще бы что отвѣщала ему, то все бы пометалъ, а молвил бы с нею.
 

Аще ли не имете моимъ словомъ вѣры, да повѣжте ми, кому стражете, не женам ли? Да сим же купите всяки потребы, и кузни златыя и сребреныя, и зелья добровонная. И вино, и масло кому купите, не женам ли? А инии розбивающе, а инии крадуще и рѣзящи, не женам ли несутъ?
 

Се же и аз видех тебе, цесарю, седяща на престоле своем, и вѣнець бяше на главе твоей. А помяни, яже дщи Лвиошева македонского,[5] меньшица твоя, седя у тебя досягши рукою своею и снят венець з главы твоея и возложи на главу свою, а ты, цесарю, смеешися, зря на ню, а тако цесарю неподобно бяше зрѣти.[6] А иногда розгнѣвала ся бяшет на тя, цесарю, ты же обымаше ю и лобзаше ю, дабы не гнѣвала ся. Слышите вси, яко жена есть силние всего. Та бо и силу Самсонову победи, и Давида обольсти, и Соломона прельсти. Паки же Адам всему миру отець Богомъ сотворен бысть, не жена ли его из рая изведе и смерти предасть, и праведнаго прельсти? Слышите, яко жена есть силние всего.
 

Се же вѣдая, цесарю, буди, и вельможи твои, яко безлѣпица есть цесарь, иже землями владеетъ, безлепица есть вино и жена, но кривда владеетъ всѣми трема на земли, и на мори, и в полку. Идеже будет вѣра, туто не обрящется неправда.[7] Господь бо рече: “Аще вѣру имате правую, то возможете и горами ворочати”».[8] Тогда же вси вельможи подивиша ся разуму его и рекоша: «Воистинну, уноше, истець еси слову, и все правду извѣщал еси».
 

Тогда рече ко Зоровавелю: «Приступи ко мнѣ». Он же приступи. Обоим его цесарь и облобыза его перед всѣмъ народом, и рече: «Благословенъ Богъ Зоровавелевъ, яко дал есть ему духъ вѣрный прославити вѣру пред цесаремъ и человѣки». И повелѣ цесарь исполнити Зоровавелю, что писано въ грамоте их, яко обрѣте милость во очию цесареву пред въсѣми болѣ обою другу его. И рече цесарь: «Прости, Зоровавелю, и еще что хощет душа твоя кромѣ того писаннаго, аще и до полуцесарствия моего дано ти будет от мене». И рече Зоровавель цесареви: «Помяни, господине, обѣщание, яко обѣщася ты и Корѣшь цесарю небесному Господу Богу Саваофу сотворити дом Божий и возвратити святыя его сосуды на мѣсто святое, и плѣнъ людий испусти на мѣсто, идѣже взывается имя Божие на немъ. За то же помолятся великому Богу за цесаря и за цесарьство его, за исполнение обѣщания, еже еси обѣщал Богу небесному».
 

И повелѣ цесарь привести писци свои и написавъ просбу Зоровавелеву, егоже просилъ создати Иерусалимъ. И посла цесарь Дарей къ Корѣшу цесарю, дабы был на кунъ с нимъ исполнити обѣщание се же створити дом Божий во Иерусалиме. И тогда заповѣда цесарь Корѣшь ко всему цесарству своему, река: «Хто вас боится Бога небесна, да идет дѣлати дому Божия. И аз дам из рисници своей злато и сребро, и все, что надобе». И написаша писци по слову Дария, цесаря мидскаго, и Корѣша, цесаря перьскаго, ко всѣмъ велможамъ и посадником и по всѣмъ градом арменом, циряномъ и цидяном, и самаряном, и Сафу, старосте плененому:[9] «Вѣдайте, яко возбуди Богъ, цесарь небесный, сердца ваша выпустити плѣнъ людий его, иже запленив Навходоносор, цесарь вавилонский.[10] Сынъ разори бо создание отца своего, тогда бо стоялъ Иерусалимъ пустъ лѣтъ 93. Ныне же возврати сосуды дому великаго Бога и наряди жертовник, и сотвори стѣну Иерусалиму до конца. Будите же готови наполните все, что надобе сребром и златом, и мѣдью, и камениемъ, и древом дѣлатели, еже проси Зоровавель, Исус Седекович».[11] И поидоша со всѣми во град Иерусалимъ со останком полона, и начаша здати град Иерусалимъ и церковь по слову Дареву и Корѣшеву.
 

Егда же осѣде Иерусалимъ Тит, цесарь халдѣйски,[12] и сѣде два лѣта. И во второе лѣто плени град[13] въ цесарство Еспасияне. Много же Тит разда[14] плѣнник в дары, изтлятся на позорищех звѣрми и желѣзы. Елико же быша преди 17 лѣтъ и испрода вся, в оньже продаяху на малѣ ценѣ з женами и з детми по десяти златник, зане умножиша ся продающия, а купци умалиша ся. А иже паче быша седми на десят лѣтъ, оковани и послани быша на Египетскую страну на дѣла. Плененых же бысть 9 сот тысущь и седмь тысущь, а убьеных сто тем и 100 тысущь, тѣмже кровь, яко езеро пловяше, не бысть нигдѣ ни иглы положити трупиемъ на голе мѣсте. Изомроша же от глада 11 тысящь. Одии же не хотяше прикасатися римския пища, зане гнушаху ся. Бѣяше же и по пещерам померло четыре тысящи. Тогда же стоял Иерусалимъ 60 лѣтъ пустъ.
 

Аще же хто глаголеть, яко невозможно въмѣстити ся бѣ толика тем во граде, да разумѣете от Пелестиева почитания.[15] Нерону же мнящу ничтоже языка июдейска, ни чающе что от них противления, и помоли ся жерцем, да изочтут люди, якоже могут. Наставъшу же празнику Пасхы, в оньже обычай имут жрети, имже совокупляющимся мужемъ болѣ десяти на жертву, зане неподобно ясти единаго жренаго, инѣм же по дватцати совокупляющимся на едину жертву, изочтоша же жерци 200 тысящь и 50 тысящь и 6 сот.[16] Аще же розочтем по десяти мужь на жерътву, а большая оставивше, то и считается двѣстем темъ и 9 сот тысущь, вси чисти и нескверни. А иже суть прости или чим скверни, или чим недостоини, или иноплеменници, или жены нечистии, тѣм бо всѣмъ недостоит прикасати ся жертвъ.
 

От перваго же создания церкви, иже Соломан создал, до нынѣшняго разорения Титова лѣтъ осмьсотъ и 80 и седмь месяць и 5 дни. А от послѣдняго создания, иже созда Агѣй и Зоровавель во цесарство Кирово, до сего пленения лѣтъ 630 и 9 месяць 15 дни.
 

Плене же бысть град 6: Яасохий, египетцкий цесарь,[17] и по нем Антиох,[18] и по том Поплий,[19] и по них Сисой.[20] Сии же вземше град Иерусалимъ и сохраниша без пленения. А еже со опустѣнием, то первое Навходоносор, а второе Тит опусти на 60.
 

Граду же сему первое житель бысть хананѣйский цесарь, отечьским языком нареченый «Цесарь правде»,[21] и тѣмъ святи ся. Первие бо созда и нарече и град Иерусалимъ июдейский же цесарь Давидъ, отгнавъ останок Хананѣи от тое земли, и постави свой град Давидовъ. И по четырехсот лѣтех и по 70 и по 7 лѣтъ вавилоняне разориша. От Давида же до се разорения Титова лѣтъ 1000 и 100 и 70 лѣтъ и 9. От перваго же создания до послѣдняго пленения лѣтъ 2000 и 9 сот и 7 лѣтъ.[22]
 

Разумѣите же, братия,[23] силу Божию, разгнѣвание Божие на град сей. А который град сицев бысть твердъ или селико людей имѣя, или тако храбры? Нѣсть бо на свете толь силна града и толь крѣпка, якоже Иерусалимъ. Бѣяше убо около града сего два на десятъ стѣнъ, и сици храбри бѣяше в нем, един на сто мужь выхождашет, и без брани вхожаше во град. Единою же, егда Тит обьступил бѣяше град, се тогда седмь храбрых вышедше и на седмь улиць просѣкоша въскорѣ полкъ даждь и до самого Тита, и мало рукама не яша его, и возвратиша ся неврежни.
 

Разумѣите же силу, но аще бы и горами ворочали, а без Божия помощи то ничтоже возможно от человекъ, противу Божьей помощи и ничтоже успѣет. Виждьте, яко ничтоже возможно от человекъ, но идеже есть цесарь вѣрен и люди учит закону Божию правому, то нѣсть того града кому пленити, аще и мало людей в нем есть, но вѣрою крѣпок есть.
 

То сицев бысть конець плененю Иерусалиму.[24]