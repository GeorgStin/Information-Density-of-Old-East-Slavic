В ТОЙ ЖЕ ДЕНЬ. ПИСАНИЕ ЖИТИА И МУКИ СВЯТАГО ЕУСТАФИА И ЖЕНЫ ЕГО ФЕОПЕСТИА, И ЧАДУ ЕЮ АГАПИА И ФЕОПИСТА
 

В дни царьства Траияня,[1] идольстии жрътвѣ одръжащи, бѣ етеръ стратилатъ,[2] именемъ Плакида, добра рода и славна, богатъ же зѣло паче всѣхъ златомъ и прочею службою; еллинъ же бѣ вѣрою, а дѣлы праведными украшашеся, алчющая насыщая, жаждущая напаяа, нагыа одѣвая, впадающимъ в бѣду помагая, ис темница изимаа, и всѣмъ людемъ отнюдъ помогая. Имѣ же и жену тояжде вѣры и си же дѣла творящю. Родиста же два сына и въспитаста а в той же добрѣй воли. Бѣ же тако прослулъ мужь сьй доброю дѣтелию и крѣпостию и силою, яко вси погании и варвари[3] именованиемъ токмо бояхуся его. Бѣ бо храборъ велий и ловецъ худогъ, по вся дни весело ловя. Человѣколюбецъ же Богъ, призвавый всегда вездѣ сущая достойны его, не позрѣ его въ тмѣ идольских жрътвъ, но якоже писано есть, яко: «Всякъ человѣкъ, бояйся Бога, въ всякомъ языцѣ, приятъ имъ есть»,[4] въсхотѣ сего спасти сицемъ образомъ: отшедшю бо ему въ единъ отъ днии по обычаю на ловъ свой и съ слугами своими, явися ему стадо елений ходяще; и растрои воя, и начя гонити. И видѣ елень болий въ всемъ стадѣ и краснѣй; отлучи же ся елень той от стада, отлучи же ся и Плакида с маломъ чадѣ, и начятъ с ними гонити по немъ. Гонящим же, изнемогоша всѣмъ, Плакида же единъ начятъ гонити по немъ, отлучи же ся далече от дружины. Долго же гонящу ему, елень той взиде на камень высокъ и ста на немъ. Приѣхавъ же близъ стратилатъ, не сущю ни единому с нимъ отъ слугъ, помышляше же в себѣ, которымъ образомъ уловилъ бѣ. Богъ же, съдръжай и устраяй всячьскиа пути на спасение человѣкомъ, той паче улови явлениемъ своимъ, не якоже Корнилия Петром, но якоже Павла гоняща.[5] Долго же стоящу Плакидѣ и зрящу и дивящуся, показа ему Богъ чюдо сицемъ образомъ, да якоже при Валамѣ проглагола оселъ его человѣчьски.[6] Такожде и сей показа над рогама же еленема образъ святаго креста, свѣтящься паче солнца, посредѣ же рогу образъ святаго тѣла Христова.[7] Гласъ же человѣческъ Богъ вложи вѣ елень, и рече к нему, глаголя: «О Плакидо! Что мя гониши? Се тебе ради пришелъ есмъ на животнѣмь семъ явитися тебѣ. Азъ есмь Иисус Христос, егоже ты нынѣ не вѣдый чтеши. Добрыя бо твоа дѣтели, яже ты твориши нищим, взидоша пред мя, да того ради приидохъ явитися тебѣ на животнѣмъ семъ възловить тебѣ, нѣсть бо праведно моему приятелю вязити в сѣти неприязненѣ». Си слышавъ стратилатъ и пристрашенъ бѣ, спаде с коня; годинѣ же минувши въста, хотя истѣе видѣти, и рече: «Кто есть глас сей, иже слышу, явися мнѣ глаголя, да вѣрую в тя!» Рече же к нему Господь: «Разумѣй, Плакидо, азъ есмь Иисус Христос, сътворей небо и землю от не сущихъ; азъ есмъ сътворей солнце на просвѣщение дни, луну же и звѣзды въ просвѣщение нощи; азъ есмь създавый человѣка от земля и спасениа ради человѣческа явихся плотию, пропятие же пострадавъ и погребение, и въ третий день въскресохъ».[8] Си слышавъ Плакида, паде на земли, глаголя: «Вѣрую в тя, Господи, яко ты еси творець всячьскимъ и животворець мертвымъ». Рече же к нему пакы Господь: «Аще вѣруеши в мя, иди въ град и приступи къ иерѣю хрестияньску, и проси у него крещениа». Рече же Плакида: «Господи! Велиши ли си повѣдати женѣ моей и чадома моима, да и ти вѣру имуть?» Рече же Господь: «Повѣждь, и крещьшеся истребитеся от грѣхъ вашихъ. И прииди сѣможде, да тебѣ явѣ сътворю спасеныя тайны». Съшедъ же Плакида, уже вечеру сущу, начятъ повѣдати женѣ своей великая чюдеса Христова, яже видѣвъ. Егдаже сконча глаголя, възопи жена его, глаголющи: «О господи мой! Пропятаго ли видѣлъ еси, егоже христиане чтуть? Тъй бо есть Богъ истинный, спасаяй тацѣми знамении вѣрующая в онь». Еще же възъпи, глаголющи: «Помилуй мя, Господи Иисусе Христе, и оба младенца моя!» Рече же к мужу: «И азъ в мимошедшую нощь видѣхъ и́ во снѣ, глаголющь: утрѣ ты и мужь твой и обѣ чадѣ твои приидѣте к мнѣ и разумѣите, яко азъ есмь Иисус Христос. Пойди убо в сию нощь, да идемь и крестимся: сим бо крещениемь свои ему будемъ». И рече к ней Плакида: «Се же бо и мнѣ рече явлий ми ся». И егда полунощи бысть, таи поимша оба младенца и мало от отрокъ, приидоша к иерѣю. Оставльше же внѣ слугы и възвѣстиша иереови вся видѣниа ею, исповѣдавше же ся вѣровати в Господь нашь Иисус Христос, молиша и́, да дасть имъ знамение крещениа Христова. Он же рад бывъ и прославль Господа Иисус Христа, хотящаго всякого человѣка спасти и в разумь истинный привести, и поимъ а́, молитву сътвори над ними и научи а́ вѣре, крести же во имя Отца и Сына и Святаго Духа. Плакиду же нарече Еустафиа, а жену его Татьяну нарече Феопесту, сына же прьвенца нарече Агапия, а меншаго нарече Феописта; и дасть имъ от святаго причастия святаго тѣла и крове Господа нашего Иисус Христа, и отпусти а́, рекъ: «Богъ буди с вами и царьство свое даждь вамъ! Аз бо разумѣхъ, яко рука Господня над вами есть. Вы же, егда въдворитеся в раи пища, помянете душу мою Иоаннову, ей, молюся вам».
 

Утру же бывшу, и поимъ Еустафий мало снузникъ с собою, взиде на гору. Близ же бывъ мѣста, идѣже бѣ видѣние видѣлъ, отсла слугы, рекъ: «Поищете лова». Он же мало претръпѣвъ, паде ниць, вопия и глаголя: «Молюся тебѣ, Господи Иисусе Христе, разумѣхъ, яко ты еси Христос, сын Бога живаго, и вѣрую въ Отецѣ и Сынъ и Святый Духъ; и нынѣ приидох и молюся божеству твоему, да ми вѣсто сътвориши, еже ми си реклъ». Рече же к нему Господь: «Блаженъ еси, Еустафие, приимъ баню благодати моеа; нынѣ съвлеклъся еси истлѣннаго человѣка и облъкся еси в неистлѣннаго.[9] Нынѣ имать явитися дѣло твоеа вѣры. Понѣже оставилъ еси диавола, ищеть на тя напасти етеры; сю же аще претръпиши, приимеши вѣнецъ побѣды.[10] Се бо възнеслъся еси богатьством житиа, и смиритися имаши богатьствомъ духовным; и не мози въспятитися, поминая на древнюю славу свою, и якоже угодилъ еси земному царю, такоже потщися побѣдити диавола и хранити мою вѣру: другый бо Иовъ явитися имаши в напастехъ.[11] Блюди убо, да не взыдеть на сердце твое хула. Егда бо смиришися, прииду к тебѣ и устрою тя въ славѣ твоей пръвѣй». И си рекъ Господь, взыде на небеса, рекъ къ Устафиеви: «Нынѣ ли хощеши, да ти приидеть напасть или в послѣдняа дни?» Рече же Еустафий: «Молюся тебѣ, Господи, аще нѣкако да мимоидеть реченное, нынѣ повелѣ, да приидеть напасть. Но даждь, Господи, силу и съхрани ны от зла помышлениа, да не смутятся сердца наша». Рече же к нему Господь: «Подвизайся и крѣпися, Еустафие, благодать моа с вами буди».
 

Съшед же с горы, вниде в домъ и повѣда женѣ своей. Поклонше же колѣна, моляхуся Богу, глаголюще: «Господи, твоя воля буди!» Малу же дни мимошедши, вниде моръ в домъ его, изъмроша вси раби его. Сему же бывшу, ощути Еустафие реченую напасть; приим же ю́ с похвалою, тѣшаше жену свою не изнемощи. Не по многу же времени, тожде моръ вниде и въ скотъ его, и изъмроша вси кони и скоти его. Приим же и сию напасть с похвалою. И отъиде из дому своего таи на ино мѣсто едино съ женою и съ сынома. Видѣвше же татие отшествие их, в нощи въсхитиша имѣниа ихъ, злато же и сребро, и челядь, и все богатство. Въ дни же ты праздньство творяще царь, зане бѣ побѣдилъ воя перскиа; подобаше же обрѣстися ту и стратилату, зане бѣ честнѣй всеа сунькликиа.[12] Искаше же его и не обрѣтоша; и вси жаловаху, како толь скоро имѣние его погыбе, и сам же не обрѣташеся; и жаловаше же и царь и вси сущии о немъ.
 

Жена же Плакидина рече к нему: «Доколѣ ждемъ здѣ, господи мой? Прииди, да поими обѣ чадѣ наю: тѣ бо оставленѣ есте наю; и да отъидевѣ от сеа земля, яко поношение быховѣ знающимь ны». В нощи же въставша, поимша обѣ отрочатѣ свои, идяшета въ Егупетъ. Два же дни шедша, приидоста на море; обрѣтша же корабль стоящь въ пристанищи, влѣзоша в онь. Бѣ же господинъ корабля того варваръ сверѣпъ; влѣзше же поплуша. Видѣвъ же науклиръ жену Еустафиеву, яко красна бѣ лицемъ зѣло, възлюби ю́; и егда приидоша на онъ полъ, прошаше у нею мъзды. Не имущима же има что дати, удръжа жену Еустафиеву за мыто. Противящу же ся Еустафию и молящуся еа ради, поману науклиръ корабленикомъ, да ю́ в море ввергнуть. Разумѣвъ же Еустафий, не по воли остави жену свою; поимъ же обѣ отрочатѣ свои, идяше, и плачася и глаголя: «Увы мнѣ и вама, яко мати ваю издана есть мужеви иноплеменнику!» Грядый же слезенъ доиде етеры рѣкы; видѣв же ю́ водну, убояся вкупѣ пренести обѣ отрочатѣ. Взем же на рамо отроча преплуть рѣку, о сь поль другое оставль; пренесъ же положи на земли и възвратися, хотя другое пренести. И внегда бысть посредѣ рѣкы, видѣ, яко левъ восхыти отроча его, бѣжить. Видѣв же се и възвратися къ другому, чаяние свое имѣа; видѣв же такожде и то волкомъ въсхищено бысть. И видѣвъ чадѣ свои звѣрьма въсхищенѣ, торгая власы своа и плачася горко, хотяше ся утопити в рѣцѣ; но не дасть ему Богъ того сътворити, и изыде из рекы. Левъ же выше преплувъ рѣку, идяаше в пустыню, нося отроча Божиею же волею здраво. Видѣвше же пастуси отроча живо носимо, гониша съ псы по львѣ. Убояв же ся левъ, повръже отроча здраво и отъиде. Другое же отроча такожде вълкомъ въсхищено, видѣвше же ратаи етери здраво носимо отрочя, въскричаша по немъ, онъ же повръгъ отроча, побѣже; ратаи же и пастыри изь единоа вѣси бѣша, и поимше отрочатѣ, въспиташа и́. Сего же Еустафий не видяше; но идяше по пути, плачася и сице глаголя: «Увы мнѣ, иногда яко цвѣтущу, нынѣ же обнажену! Увы мнѣ, иногда богату бывшу, нынѣ же аки плѣнену сущу! Увы мнѣ, иногда тма людий служаше ми, нынѣ же единъ есмъ оставленъ, ни понѣ чадцю свою имый! Но не остави мене, Господи, Господи, до конца,[13] ни моих слезъ мози презрѣти; помяни, Господи, рекша тя: прияти имаши напасть, якоже Иовъ, но се боле Иова мнѣ бысть. Онъ бо аще имѣния лишенъ бысть, но на своемъ смѣтищи сѣдяше: аз же на страннѣ земли муки приемлю; онъ приятеля имѣше утѣшающая и́: мое же утѣшение дѣтьное звѣрие дивии на пустынѣ сей отъяша; онъ аще и от вѣтвий лишенъ бысть, но корене женьскаго зря утѣшашеся; аз же окаянный отвсюду искорененъ быхъ и якоже трость в пустыни бурею неприязненою колѣблюся.[14] Но не отвръзи мене, Господи Иисусе Христе, раба твоего, много глаголющи: болѣзнию бо сердца, не волею се глаголю; положи, Господи, съхранение устомъ моимъ и двери ограждены о устнахъ моихъ; да не уклонится сердце мое въ словеса лукавна,[15] да не отвръженъ буду отъ твоего лица». И си глаголя со въздыханиемъ и слезами, дойде етеры веси, нарицаемыа Вадисонъ. Вшед же в ню, дѣлаше и взимаше дневную пищу. Пожив же в ней много лѣтъ, умоли мужа тоа веси и устроиша и́, да хранить жита их; взимаа же мьзду свою, пожи лѣтъ 15.
 

Сына же его вспитѣна быста въ друзѣй веси, не знающа себе, яко брата си еста. Науклиръ же онъ иноплеменник веде жену Еустафиеву на свою землю; Богу же сице изволшу, умреть иноплеменникъ той, не прикъснувся ей: свободь же бывше, живяше тако.
 

Воеваша же иноплеменници ти на Римь и отъяша многу страну. Многу же печаль имѣ о томъ царь, и помяну Плакиду, зане бѣ доблий храборъ. Воспомянув же, зѣло дивляшеся о измѣнении бывшимъ ему внезаапу. Избрав же воя, хотя воевати; и пекыйся о Плакидѣ, въпрашаше когожде его ради, живъ ли есть или умерлъ. И заповѣда всѣмъ искати его, аще живъ есть. И посла по всему царству своему искать его, рекь: «Аще кто обрящеть и повѣсть и́ мнѣ, сътворю ему честь велию и приложу къ уроку его». Два же етера въина, имаже есте имени си Антиох и Акакий, яже служашета всегда Плакидѣ, идоста взыскати его. Обшедша же всю землю, приидоста в весь, в нейже живяше Еустафий не вѣдущи. Видѣвша же и́, не мысляшета въпросити его. Еустафий же издалеча я́ позна. И въспомянув древнее свое житие, начать плакати и молитися, глаголя: «Господи Боже милостивый, избавляай от всякоа скръби уповающая на тя! Якоже есмь внезапу видѣлъ бывшаа съ мною древле, сподоби мя видѣти рабу твою, а жену мою! Нищии бо мои чадѣ видѣ, яко звѣрие суть снѣли злыхъ ради моихъ дѣлъ! Даждь же, Господи Боже истинный Христе, да поне въ день въскресения узрю чадѣ свои!» Си же глаголющу ему, услыша глас с небесѣ, глаголющь ему: «Дерзай, Еустафие! В се бо время паки устроенъ будеши вь древню свою чьсть, и жену свою приимеши и сына своа. На въскресение же болша узриши, и наслаждение же вѣчных благъ получиши, и имя твое величано будеть в род и родомъ». Си слышав Еустафий и пристрашенъ бывъ, сѣде; видѣв же воина приближающася к нему, съшед с мѣста, идѣже сѣдяше, и ста при пути противу има. Близъ же его бывшима има, не познаста его. Рѣста же к нему: «Радуйся, друже!» Онъ же к нима: «Миръ буди вама, брата!» Рѣста же к нему: «Рцы нама, аще знаеши здѣ етера странна именемъ Плакиду, с женою и с двѣма отрочатма? И аще покажеши и́ нама, дадивѣ ти злата много». Онъ же рече к нима: «То чьсо ради ищета его?» Она же рѣста: «Другь наю есть и имавѣ многа лѣта не видѣвша его, да того ради хощевѣ и́ видѣти». Рече же к нима: «Не знаю такого мужа здѣ. Но всяко препочийта поне мало в хижицы моей, и азъ бо странникъ есмь». Веде же ю́ в хижицю свою и иде купить вина, да я́ напоить зноа ради. Рече же къ господину дому того, в нем-же самъ живяше: «Знаема ми еста мужа сиа, да того ради приидоста ко мнѣ. Даждь ми убо хлѣба и вина, да предложю има, и въздам ти въ время дѣла моего». Он же дасть ему, елико хотяше. Пьющимь же имъ и ядущимъ, напаяя же я́ Еустафий, не можаше терпѣти, помышляа древнее истое житие; но слезы ся ему възвертѣша. Излазя же вонъ, плакашеся и умываше си лице; и влазя пакы, служаше има. Она же зряща его, начаста помалу познавати его. Рѣста же к себѣ едина: «Кольми подобенъ есть мужь сей искомому нама». Рече же единъ къ другу своему: «Зѣло подобенъ к нему есть. Но азъ вѣдѣ, яко мало есть знамение вреда на выи его, бывьшии ему на брани. Да видѣвѣ, аще имать знамение то, тъ тъй есть ищемый нама». Зрѣвша же прилѣжно, видѣста знамение то на выи его; и абие въскочиста, облобызаста и́, и со слезами въпрашаста и́, аще той есть бывый иногда стратилатъ Плакида. Онъ же прослезися, рече к нима, яко нѣсмъ азъ. Показающема же има знамение на выи его и кланяющимася има, яко ты еси стратилатъ Плакида, въпросиста же и о женѣ его и о сыну ею, и ина многа въспоминашета. И тогда исповѣда, яко азъ есмь. О женѣ же своей и о сынову рече к нима, яко умроша. Сим же бесѣдующимся, вси людие тоя веси стекошася, яко на велико чюдо. Воина же утолша молву, начаста повѣдати людем дѣание и житие и храборьство и гордыню его. Слышавше же се людие, плакахуся, глаголюще: «О каковъ мужъ великъ наимникъ бысть!» Тогда показаста ему букви царя, а облъкша и́ в ризы, поимша и поидоша. Вся же весь провожаше и́; он же утѣшь, възврати я.
 

Идущим же им повѣда има, како видѣ Христа, и яко нареченое ему есть имя въ крещении Еустафий; и вся приключьшаяся ему повѣда има. Шедша же 15 днии, приидоша къ царю. Влѣзъша же, повѣдаста, како обрѣтоста Плакиду. Изиде же царь въ срѣтение ему, и облобыза и́; и много прослежь, въпроси отъ него вины отшествиа его. Онъ же по ряду повѣда къ царю и къ всѣмъ другомъ и о женѣ своей, яко в море оста, и о сынову своею, како звѣремь стравленѣ быста. Бысть же радость велика о обрѣтении его. Умоли же и́ царь, да ся препояшеть мечемь; и препоясася, якоже и пръвѣе стратилатъ сый.
 

Видѣвъ же воя, яко не довлѣють противу варваромъ, повелѣ тироны собрати; и написаны быша книгы от царя во вся грады и въ вся веси Римьския области. Приключи же ся и в ту весь, идѣже бѣста въспитѣна сына Еустафьева, доити написанию цареву. Вси же сущии в той веси оба юноши та, якоже странна сущи, предаша а́ воиномъ; бѣста же растомъ и видѣниемъ красна зѣло. Събраномъ же всѣмъ тирономъ, и приведеномъ бывшимъ къ стратилату, видѣвь я́ вся учинены на нумеры, видѣв же она юноши оба паче всѣхъ краснѣйша, учини а́ себѣ на службу. Зря же ею тако красну, повелѣ има всегда ѣсти с собою на трапезѣ. И расчинь воа, иде на брань; и страну, юже бяше прьвѣе отъяли варвари, свободи; оны же побѣждь, преѣде рѣку, нарѣцаемую Идаспая.[16] Преѣхавше же, внидоша в Вышнюю страну варварьскую,[17] и ту побѣдиша. Мышляше же ѣхати и на другую, Божии же воли водящи и, идѣже бѣ жена его съхранена от иноплеменника того. Умершю бо ему, отшедши и хижину створши, стрѣжаше вертограды тѣх людий. Пришед же в ту весь стратилатъ и повоевавь ю́, препочи с вои в ней три дни. Приключи же ся колимогу его близъ хижа еа поставлену быти при вертоградѣ иже храняше жена его. Юноши же она обитаста в хыжицы жены тоя, не вѣдуща, яко мати има есть. В полудни же сѣдяща, повѣдашета о младеньствѣ своемъ: помняшета бо мало что. Мати же ею послушаше. Рече же старѣй братъ, яко: «Азъ иного не помню ничтоже развѣ се, яко отець мой стратилат бѣ, мати же моя зѣло красна; имѣста же два сына: мене и инъ мни мене, русъ власы, красенъ зѣло. И поимша ны, изыдоста из дому в нощи и влѣзоста в корабль с нама. Не вѣмъ, камо хотяша ити. Внегдаже излѣзохомъ ис корабля на землю, мати же наю не бѣ с нами, и не вѣмъ, како в мори оста. Отець же взят ны на рамѣ, и идяше, плачася. Приидохомъ же на етеру рѣку, и пренесе меншаго брата, а мене остави на семъ полу. Хотящу же възвратити, да мя пренесеть, левъ прииде и въсхищь мя идяше, пастырие же овчии отъяша мя лву, и въспѣтѣша мя въ веси, в нейже и самъ вѣси. Боле сего юже не вѣмь». Слышав же си словеса менший братъ, въскочи, и плачася глаголаше: «Тако ми сила Христова! Братъ ми еси ты. Познахъ бо яже ми повѣда; такожде бо ми суть повѣдали иже мя въспитѣша, яко волку тя отъяхомъ». Приимше лобызаше и́. Слышавши же се мати, и познавши бесѣду реченую до корабля, и разумѣвши, съжали себѣ зѣло, наипаче лобызающеся видящи, и плачющася, помышляюще, еда то еста сына еа, паче же слышавшиа, яко отець има стратилатъ бѣ. Въ другий же день прииде къ стратилату жена та, глаголющи: «Молюся тебѣ, господи мой, азъ римлянынѣ сущи, плѣнена есмь сѣмо, да веди мя на свою землю». И се глаголющи жена, зряше знамениа сущаго на мужи еа. И познавши и́, бояшеся вопросити его. Дерзнувше же, припаде к нему, глаголющи: «Молюся тебѣ, господи мой, не мози ся гнѣвати на рабу твою, но кротко послушай. Повѣждь мнѣ древнее твое житие: азъ бо мню, яко ты еси стратилать Плакида, именовавыйся въ крещении Еустафий, емуже Христось явися еленемь, вѣровавый в онь и впадый в напасти, поимый жену свою, мя, и обѣ чадѣ свои Агапиа и Феописта, и въсхотѣ ити въ Египетъ; овогда же плаваховѣ в корабли, науклиръ варваръ поятъ мя, иже мя приведе на сю землю. Свѣдитель же ми есть Христос, яко ни тъй, ни инъ никтоже не оскверни мене до днешняго дне. Аще бо ты еси, егоже азъ познахъ знамениими, повѣждь ми. Тако ти сила Христова». Слышавше же се Еустафий от неа, и той такоже позна ю́. Възрадовавъ же ся, плакася велми и рече: «Азъ есмъ, егоже ты глаголеши». И воста абие и облобызашетася, славяще Христа Господа, избавляющаго рабы своя от многых скръбей. Рече же к нему жена его: «Господи мой! Еста здѣ чадѣ наю». Он же рече: «Звѣремъ стравлена еста». И повѣда еи, како я́ погуби. Она же рече: «Да хваливѣ Христа Господа, да якоже нама дасть обрѣстися, такожде нама имать дати чадѣ наю». Рече же к ней Еустафий: «Рѣх ти, яко звѣрми стравленѣ бысте». Рече к нему жена его: «Вчера сѣдящи въ вертоградѣ, слышахъ етера юноши два к себѣ глаголюща о младенствѣ своемъ и познахъ я́, яко та еста сына наю. Но и та не знаяшетася, яко брата си бяшета, токмо повѣстию старѣйшаго брата. Аще бо до днешняго дне сего нѣси видѣлъ, разумѣй, колика милость есть Христова! Слыши же от нею, и речета ти». Призвав же оба юноши стратилатъ, въпроси а́: «Кто еста и что ся приключило есть вама?» Повѣдаста же ему все, и позна я́, яко та еста сына ею. Приим же а́ Еустафий, облобыза я́; такожде же и мати облобызавше съ слезами, хвалящи Бога о славнѣмь обрѣтени ихь. От вторыа же годины до шестыа прослу чюдо се по всѣмъ воемъ; и собрашася вои, веселяхуся о обрѣтени их паче, нежели о бывший побѣдѣ на варварѣх. Праздньство же велико сътвори Еустафий о познани ихь, въ другий же день Бога призвавъ и гласы похвалны въ славу Христову о велицемъ человѣколюбии его. Побѣждьше всю страну варварьску, възвратишася с побѣдою велиею, обьдо много несый, боле же плѣнникы ведый.
 

Уключи же ся, даже Еустафий не възвратися со брани, умретъ царь Траиянъ. Поставленъ же бысть инъ царь в него мѣсто, именемъ Андрѣянъ,[18] еллинъ и той такожде, лющий всѣх царь древних. Възвращьшю же Еустафию с побѣдою, срѣте и́ царь, якоже обычай есть римляномъ. Увидѣв же побѣду, юже сътвори, и обрѣтение жены его и сынову его, болшиими радоваше и иде въ церковъ неприязнену жрътвы принести идоломъ. Влазящю же ему въ церковь Аполоню, не вниде с нимъ въ церковь Еустафий, но внѣ оста. Призвав же и́ царь, рече: «Почто не пожреши богомъ, приѣхавъ с побѣды? Достоить бо тебѣ не побѣды ради токмо, но и обрѣтениа ради жены твоеа и сынову жрътвы сътворити». Рече же Еустафий къ царю: «Азъ Христу своему всылах и вослю молитвы и молениа: иного же бога ни знаю, ни чту, токмо сътворшаго словомъ всячьская». Тогда повелѣ царь изврещи и́ от чести тоа, стати же пред нимь яко простому человѣку; жену же его привести и сына его и тако испытати а́. Видѣв же царь непреложную вѣру его, повелѣ самого и жену его и дѣти его пустити къ звѣри. Тек же левъ и ста близъ блаженых, и поклонься имъ, отьиде, хотя излѣсти изъ игралища; и изыде ис позорища. Тогда царь, видѣвъ дивное то чюдо, яко не прикоснуся ихъ звѣрь, повѣле ражжещи волъ мѣдянъ и въврещи святыа в онь. Собраша же ся вси вѣрнии, от еллинъ немало, хотяще видѣти вмѣтаемыя въ мѣдь. И егда близъ приидоша, въздѣвше рукы своа на небо, помолишася, глаголюще: «Господи, Боже силъ, и всѣмъ невидимъ, намъ же видимъ! Якоже въсхотѣлъ еси, послушай насъ молящихся тебѣ! Се бо молитва наша скончася, зане совокупихомся. И сподобил ны еси части святых твоих: яко и трие отроцы въвержении в Вавилонѣ въ огнь[19] и не отвръгшеся тебе, тако и ны сподоби скончатися огнемъ симъ, и да прияти тобою будемъ, яко жрътва благоприятна. Даждь же, Господи Боже, всякому поминающему память нашу участие въ царствии небеснѣмь твоемъ, ярость же огня сего преложи на хладъ и сподоби ны, да в немъ скончаемся. Еще же, Господи, сподобиши, да не разлучатся тѣлеса наша, но да вкупѣ лягуть». Сице же помолшимся имь, гласъ бысть съ небесѣ, глаголя: «Буди тако, якоже просита. И боле вамъ будетъ, яко многы напасти претрьпѣсте и не побѣждени бысте; идете в миръ, приимѣте вѣнца побѣдныя, почивайте въ вѣкы вѣкомъ за страсти ваша». И си слышавше святии с радостию предашася огню. И яко вьвержени быша во огнь, и абие огнь угасе. Прославльше же Пресвятую Троицу, предаша в миръ душа своа, и не прикоснуся огнь ни понѣ власѣхъ. По трех же днехь приде нечьстивый царь на мѣсто то, и повелѣ отвръсти мѣдяный тъй волъ, да видить, что есть сътворено телесемь святыхъ мученикъ. Обрѣте же цѣла тѣлеса ихъ и мнѣ, яко живи суть. Изнесше же, положиша я́ на земли; дивиша же ся вси стоящии, яко и власех ихъ не прикоснуся огнь; свѣтяху же ся тѣлеса их паче снѣга. Убояв же ся скверненый царь, отиде. Людие же възопиша: «Въ истинну велий есть Богъ кристианескъ! Единъ истиненъ Богъ Иисус Христос и нѣсть инъ, иже съхрани святыа своа!» Крестиане же тай, украдше тѣлеса святыхъ мученикъ, положиша вь честнѣ мѣстѣ; и егда преста гонение, храм честенъ създаша кристияне, и положиша тѣлеса святых мученикъ, славяще Господа нашего Иисуса Христа, емуже слава, честь и покланяние съ безначалным Отцемь и с пресвятымъ Духом, и нынѣ и присно и въ вѣкы вѣкомъ. Аминь.