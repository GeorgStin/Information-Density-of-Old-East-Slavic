МѢСЯЦА МАРѢТА ВѢ 17 ДЕНЬ
ЖИТИЕ И ЖИЗНЬ СВЯТАГО АЛЕКСИЯ ЧЕЛОВѢКА БОЖИЯ
Бѣ нѣкто человѣкъ благовѣренъ в Римѣ градѣ именем Евфимианъ, славенъ бывъ у Ануриа и Аркадия,[1] у царю римскую. Богатъ сый зѣло, имѣаше же рабъ-домочадець 300 в свилнах ризах и в златых поясѣх, не имѣаше же чада, зане подружие его неплодно бѣ.
Благовѣренъ же сый, заповѣди Божиа творяаше, пощаше же ся по вся дьни до 9-го часа, поставляше три трапезы въ своем дому: едину — сиротам и вдовицам, другую — нищимъ и недужным, третюю — странным и мимоходящим. Сам же въ девятый час вкушааше хлѣба своего с черноризсцѣ и мимоходыи нищими. Егда же идя в полату, милостыню пред собою слаше, глаголя, яко нѣсмь достоинъ по земли Божии ходити. Жена же его именем Агласиа, жена же вѣрна и боящися Бога, заповѣди творяше, молящися Богу и глаголющи: «Помени мя, Господи, недостойную рабу твою, и дай же ми плод чреву, да будеть ми вожь старостѣ и на утѣху душа моея!»
И помяну ю´ Богъ по добродѣанию еа, и зачят и роди сынъ. И възвеселися жена и мужь еа о Бозѣ. Егда же бысть время отрочате учитися, вдасти é на первое учение грамотѣ, и навыче всей граматикые, и церковную строю, и от риторикиа мало, и бысть отроча премудро зѣло. Егда же бысть женити год, рече Ефимиянъ женѣ своей: «Сътворивѣ брак сыну своему». И възвеселися жена о словесѣ мужа своего, паде на ногу его, глаголющи: «Да уставит Богъ слово твое, еже глагола, да сътворивѣ бракъ сыну наю възлюбленному, — и да възрадуется душа моя!»
И обручиша ему нѣвесту царьскаго роду и сътвориша ему бракъ, увязьше чертогъ, вѣнчаше а святыми священникы въ церкви Святаго Внифантиа.[2] И введше я в чертогъ, веселишася до нощи весь день тыи.
Влѣз же в чертогъ, сѣде на престолѣ златѣ, и взем перьстень злат, и лѣз[3] обитъ коприною, и дасть обручницѣ своей, и рече: «Възми и съхрани, и буди Богъ межи тобою и мною, дондеже Господь изволит». И иные тайныи извѣща к ней. Излѣзъ ис чертога, иде в ризницю и взем от богатьства своего и изыде нощию отай из Рима. Шед же и из Капетулѣи,[4] обрѣте карабль, в рѣцѣ стоящь, и влѣз в онь, доплы града Лаодикия,[5] рекомаго Магнарѣя. Излѣзъ же ис корабля, помолися Богу, глаголя: «Боже, сотворивый небо и землю и спасе мя из чрева матере моея, спаси мя и нынѣ от суетнаго сего жития и сподоби мя деснаго стояния,[6] яко ты еси Богъ милостивъ и спасаай, тебѣ славу възсылаем, Отцу, и Сыну, и Святому Духу».
И въставъ, в той час срѣте оселники и иде с ними, дондеже доиде Едесы сирьскиа, идѣже лежит образъ иконы Господа нашего[7] Исуса Христа, иже дасть Авгарю сый.[8] Влѣз же въ град, продасть все, еже имѣ, и дасть нищим, и облечеся въ худыя ризы, и сѣдяше яко проситель в папертѣ въ церкве владычица нашеа Пресвятыя Богородица, пощашеся от недили до недили, причащаяся святых таинъ и ядяше двѣ уки хлѣба и двѣ уки пиаше воды, без сна пребываше вься нощи. А еже ему дааху милостыню, то все даяше нищимъ.
Искаху же его въ градѣ Римстѣ и не обрѣтоша его. И посла отецъ его отрокы искати его, и не обрѣтоша его. Пришедше въ Едесъ град Месопотамию и даша ему отроци свои милостыню и не познаша его. Видѣвъ же á, он позна á и прослави Бога и рече: «Благодарю тя, Господи, яко сподобил мя еси приати милостыню от своих домочадець имени твоего ради». И обратишася отроцѣ его в Рим и възвѣстиша господину своему, яко не обрѣтохом его.
Мати же его, от того часа брачнаго, егда искааху его и не обрѣтоша, вшедши в ложницю свою и отврьзши оконце възглавии своем и пославши вретище, попелом посыпа, молящеся Богу, глаголющи: «Не имам въстати отсюду, дондеже увѣмъ о сыну своем единочадѣм, камо ся дѣ». А отець его, отнелѣже родися сынъ его, не прилѣпися женѣ своей, глаголя к ней: «Моливѣ Бога, да пощадит отроча, еже нама дасть».
Сътворшу же отрочатѣ 17 лѣт въ папрьтѣ Святыа Богородица и угоди Господеви своему: явися во сънѣ понамаревѣ святая Богородица, глаголющи: «Въведи человѣка Божиа въ церковь мою, яко достоинъ есть царства небесьнаго, яко миро бо добровоня молитва его есть и якоже вѣнець на главѣ цесареви, тако почиваетъ Духъ Святый на немь. И яко же солнце сияетъ въ всь миръ, тако просияетъ житие его прѣдъ ангелы Божии». Пономарь же ища того человѣка, и не обрѣте, и обратися моляся Богородицы, да явить ему человѣка того. Глаголя же пакы къ нему Богородица въторое: «Убогый сѣдя прѣдъ двьрьми цьрьковными, тъ есть человѣкъ Божий». Изиде же пакы въ папьртъ и обрѣте и´, имы и´ за руку, въведе и´ въ цьрковь, и оттолѣ служаше ему вельми.
И прослу слово то человѣка Божия въ вьсемь градѣ томь. Видѣвъ же, яко познаша и´ вьси, отбѣжа от града того и пришьдъ въ Лаодикию, вълѣзе въ корабль и хотя преехати въ Таръсъ Киликию,[9] зане ту не знаяхуть его.
Волею же Божиею прегънанъ бысть корабль вѣтръмь бурьнъмь и приде въ Римъ. Излѣзъ же ис корабля, рече: «Живъ Господь Богъ мой! Не буду тяжькъ никомуже иному: въ домъ отца моего да иду, яко и ту незнаемъ есмь». Ида же, сърѣте отца своего, идуща от полаты въ врѣмя обѣда, и поклонися ему, глаголя: «Рабе Божий, помилуй мя, убогаго страньна, и не дѣи мене въ дворѣ своемь, да ся насыщаю и азъ съ рабы твоими “от крупиць, падающи съ тряпезы”[10] твоея. Богъ же да благословить лѣта твоя и да ти подасть царьство небесное, и яже имаши на страньнѣй земли да благословить и да тя насытить упъвания своего». Слышавъ же отецъ его, паче о страньныхъ тъщънѣи бысть въвести въ домъ свой, и рече къ отрокомъ своимъ: «Къторый от васъ служити ему хощеть? Да аще угодить ему, живъ Господь, яко свободьнъ будеть и участке имать възяти въ дому моемь. Нъ въ папьртѣ въхода моего сътворите ему хыжицю, да вълазя и излазя, зьру его. Давайте же ему от моея яди и тряпезы». — И бѣ ему суровъ приснъ.
Мати же его имущи сѣтование и печаль и не исхожаше из ложьниця своея, а снъха, оставъши, рече ей: «Не отиду отсуду до съмьрти моея, нъ гърлици ся уподоблю, пустынелюбици и единомужици. И азъ сътьрплю и пожду, донъдеже увѣдѣ о женисѣ моемь, чьто ему бысть».
Отроци же по вься вечеры пакости ему дѣяху, ругающеся: они же пьхахуть его ногами, друзии же заушахуть, инии же пакы, опанице омывающе, възливаху на нь помыя. Видѣвъ же человѣкъ Божий, яко диявъльмь научениемь то ему бываеть, съ радостию, и веселиемь, и тьрпѣниемь вься приимаше, тьрпя.
Съконьчавъшю же въ дому отчи 17 лѣт незнаемъ, къто бѣ, егдаже изволися Господеви възати предание от него; рече къ отроку, служащему ему: «Брате, принеси ми харътию[11] и чьрнило». И принесе ему. И възьмъ, написа тайны, яже имяше съ отцьмь си, и съ материю, и еже глагола къ обрученици своей въ чьртозѣ, како ей дасть пьрстень и льзъ. И вьсе житие свое написа, да познають и´, яко тъ есть сынъ ею.
Бысть же въ единъ дьнь недѣля сущии, по коньчании святыя литургия, и еще сущу Маркиану архиепископу въ церькви и благовѣрьныма цесарема и всѣмъ людьмъ, гласъ услышыша невидимъ за олтарьмь глаголя: «Придѣте вьси тружающиися и обрѣмѣнении грѣхы, и азъ вы покою!»[12] Дивиша же ся и ужасошася вьси и падоша ници въпнюще: «Господи, помилуй!» Тъгда же пакы вторый гласъ услышаша: «Поищѣте человѣка Божия, да помолитъся за миръ. Свитающю же пятъку, исходить от телесе своего».
Въ четвьртъкъ же вечеръ събьрашася вьси въ церькъвь Святаго апостола Петра молящеся Богу, да явить имъ человѣка Божия. И бысть гласъ, глаголя: «Въ дому Еуфимияни, ту есть тѣло его». Обращьша же ся оба цесаря, рѣста къ Еуфимияну: «Въ дому своемь таку благодать имѣя, почто нама нѣси повѣдалъ?» Еуфимиянъ же рече: «Живъ Господь Богъ мой! Не съвѣдѣ». И призва же стрѣйшаго рабъ своихъ и рече: «Свѣси ли кого в клевретех моих такого суща?» Он же рече ему: «Живъ Господь Богъ мой, яко не свѣмъ: вьси бо пустошьници суть». Тъгда повелѣста цесаря ити въ домъ Еуфимиянь, да поищють человѣка Божия. Тъгда повелѣ Еуфимиянъ рабомъ своимъ столы и престолы поставити съ свѣщами и съ тьмьянъмь срѣсти я. И придоста цесаря и архиепископъ, и вьси цесареви мужи, и бысть гълчание въ дому.
Мати же его завѣсила была окъньце завѣсъмь, да не видить ея никътоже, и рече: «Чьто се есть мълва и мятежь, и почьто суть пришьли?» А сънха вьсѣхъ зьряше съ полаты. Слуга же человѣка Божия рече къ господину своему: «Господи, еда сь есть человѣкъ Божий, нищий сь, егоже ми бѣ поручилъ, велика бо знамения и дивьна видѣхъ у него. От недѣля до недѣлѣ причащающася святыхъ таинъ и 2 укъни хлѣба и 2 укъни воды пияше, вься недѣля не ядыи, а въ нощи бе съна пребываше. Нъ етери от клеврѣтъ моихъ пакости ему творяху: ови пьхающе, а друзии ругающеся, инии же помыями обливаху, онъ же съ радостию все приимаше».
Еуфимиянъ же слышавъ се, тече къ человѣку Божию и, пришьдъ, глагола къ нему, и не бѣ гласа от него уже, и открывъ лице его, видѣ свьтящеся, яко ангелу, и дьржаща харътию въ руцѣ. Еуфимиянъ же хотѣ възьмъ харътию видѣти, чьто есть написано въ неи, онъ же не пусти ея. Еуфимиянъ же обращься и шьдъ, рече къ цесарема, яко егоже ищемъ, обрѣтохомъ, и исповѣда има, яко прѣже 17 лѣтъ приде къ мънѣ, и — все по ряду, како житие его, еще же и харътию дьржить въ руцѣ и не дасть ми ея.
Тъгда повелѣста цесаря одръ настълати и положити на немь святаго. Въставша же цесаря, и архиепископъ, и вьси цесареви мужи, сташа прѣдъ одръмь глаголюще: «Рабе Божии, и вѣ, аще грѣшна есвѣ, то — цесаря есвѣ, а сь — отець вьсея вьселеныя.[13] Въдажь намъ харътию, да видимъ, чьто ты еси и чьто есть писано въ неи». Тъгда въдасть имъ харътию, и възьмъша въдаста ю дияку церьковьному. Сѣдъшема же цесарема, и архиепископу, и Еуфимияну, начать харътию чисти халтоларь.[14]
Егда слыша отець чьтения харътия, въскочи съ прѣстола скоро, и растьрза ризы своя, и сѣдины тьрзаше, текыи надъ тѣло его, вьргъ же себе на пьрси его. Любьзна цѣловаше его глаголя: «Увы мънѣ, чадо мое! Почто ми сицѣ сътворилъ еси, почто ми нанесе сице въздыхание? Колико лѣтъ пустъ бѣхъ, чая слышати гласъ твои, ли бесѣду твою, и не явилъ ми ся еси. Увы мънѣ, вожение старости моея! Камо имамъ дѣти сѣтование сьрьдца моего? Отселѣ уже достоить ми плакатися острупленыя си душа».
Слышавъши же мати его, яко сынъ ея есть, раздьра окъньце свое и ризы своя, и растьрза главу свою, жалостьно глядяше на сына своего и молящи народы, сущии на полатѣ, молящи я´, глаголаше: «Увы мънѣ, мужи, дадите ми мѣсто, да възьрю си жалостьно възлюбленаго своего чада. Увы мънѣ, братия моя, да узьрю си единочадаго сына моего, агньца душа моея, пътѣньца гнѣзда моего и въздоение сьсьцю моею, надѣжа мышьцю моею». Любьзно же лобызающи, въпияше глаголющи: «Увы мънѣ, чадо моея утробы! Почто ми сице сътворилъ еси? Толико лѣтъ пустъ еси былъ въ дому отца своего и не явилъся еси мънѣ».
Снъха же текъши, въ сквьрнахъ ризахъ сущи, плакашеся, глаголющи: «Увы мьнѣ, пустынелюбьная гърлице моя! Колико лѣтъ пуста быхъ слышати гласъ твой, ли слухъ твой. Камо ся дѣлъ еси и не явил ся мънѣ, иже дьньсь есмь въдовицею. И нѣсть ми уже на кого възирати, нъ отселѣ въсплачю ся острупленаго сьрдца». Людие же дивящеся вьси сльзамъ ихъ, плакахуся.
Тъгда повелѣста цесаря и архиепископъ нести одръ и поставити посредѣ града. Слышавъше же, гражане вси ся сътекоша надь нь. Елико бо недужьникъ приступи къ нему, вьси исцѣлѣша: нѣмии проглаголаша, слѣпии прозьрѣша, бѣсьнии исцѣлѣша. Цесаря же видѣвъша си чюдеса, сама възьмъша одръ, понесоста съ архиепископъмь, да освятяться прикосновениемь тѣла человѣка Божия. А отьць его дьржася за руку его, колѣбляся, и стеня, и бия пьрси своя. Мати же его тако же власы своя простьръши на нь, въпияше. Снаха же, пакы сѣтующи и рыдающи, въ слѣдъ одра идяше, плачющи. Людие же гнѣтяхуться о одрѣ и не можахуть ити, дьржаще и´.
Тъгда повелѣста цесаря злато съ срѣбръмь сыпати людьмъ, обращьшемъ ся на не, възмогуть понести человѣка Божия. Нъ не обратися никтоже на не, паче любяще тѣло святаго. Многу же труду бывъшю поздѣ, нѣколи донесоша въ церьковь Святаго Вонифанта.
Благовѣрьная же цесаря повелѣста сътворити ковьчегъ златъ и украсити и´ камениемъ драгымь и бисъръмь, и сътворьше, и въложиша въ нь тѣло чловѣка Божия Алексия месяца июля въ 17. И праздьньствоваша 7 дьний, отцю и матери и снъсѣ ту прѣбывающемъ.
Божиею благодѣтию искыпѣ ис ковьчега ему миро благыя воня. И сему чюдеси бывъшу, вьси недужьнии събьрашася, и, възимающе, мазахуся, и исцѣлеваху, славяще и хваляше Отца, и Сына, и Святаго Духа, единого Бога истиньнаго, емуже слава ныня, и присно, и въ вѣкы. Аминь.