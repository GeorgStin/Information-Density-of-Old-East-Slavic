ХОЖДЕНИЕ БОГОРОДИЦЫ ПО МУКАМЪ
Хотѣ святая Богородица помолитися къ Господу Богу нашему на горѣ Елионстей: во имя Отца и Сына и Святаго Духа, да снидетъ архангелъ Михаилъ, да повѣсть о муцѣ небеснѣй и о земнѣй. Слово возвѣщавши, сниде архангелъ Михаилъ и 400 ангелъ съ нимъ: 100 отъ востока, 100 отъ запада, 100 отъ полудни, 100 отъ полунощь. И цѣлова Благодатную Михаилъ со ангелы и рече: «Радуйся, Отче исполнение; радуйся, Сыновне пребывание; радуйся, Святаго Духа похвало; радуйся Христови... и утвержение; радуйся, Давидово проречение; радуйся, святое поклонение; радуйся, пророчьска проповѣдания; радуйся, превышняя всѣхъ у престола Божия».
Рече же Благодатная ко архангелу Михаилу: «Радуйся ты, архистратиже, первый воинъ, невидимаго Отца служителю и свѣтильниче; радуйся, Михаиле, первый воинъства, Святаго Духа повелѣние; радуйся архистратиже, шестокрылству похвало; радуйся, Михаиле архистратиже, мучителемъ попрание, а престолу Владыкы достоино стоиши; радуйся, Михаиле, просвѣщения никакогоже угасая; радуйся, архистратиже, первыи воине, хотя вострубити и убидити отъ вѣка умершая; радуйся, Михаиле, первыи всѣмъ небеснымъ силамъ, первыи же и до престола Божия вся ангели прославльшаго».
Богородица, хотящи, дабы видѣла, како ся душа мучать, и рече Михаилу архистратигу: «Исповѣмся, исповѣждь ми, яже суть на земли всяческая». И рече к ней Михаилъ: «Яко же (...) речеши, Благодатная, азъ всяческая тебѣ исповѣмъ». И рече къ нему Святая Богородица: «Колко есть мукъ, идѣже мучится родъ христьянскии?» И рече къ ней архистратигъ: «Неизрекомыи суть мукы». Рече же къ нему Благодатная: «Исповѣжь ми на небеси и на земли».
Тогда повелѣ архистратигъ явитися ангеломъ отъ полудне, и отверзеся Адъ, и видѣ во Адѣ мучащаяся, и бяше ту множество мужъ и женъ, и вопль много бяше. И воспроси Благодатная архистратига: «Кто си суть?» И рече архистратигъ: «Сии суть, иже не вѣроваша во Отца и Сына и Святаго Духа, но забыша Бога и вѣроваша юже ны бѣ тварь Богъ на работу сотворилъ, того они все боги прозваша: солнце и мѣсяць, землю и воду, и звѣри и гади, то святѣи человѣкы, камени ту устроя, Трояна, Хърса, Велеса, Перуна, но быша обратиша бѣсомъ злымъ и вѣроваша, и доселѣ мракомъ злымъ содержими суть, того ради здѣ тако мучатся...».
И видѣ на друзѣмъ мѣстѣ тму велику, и рече Святая Богородица: «Что сии есть тма сии, и кто суть пребывающи въ ней?» И рече архистратигъ: «Многи душа пребываютъ въ мѣстѣ семъ». И рече Святая Богородица: «Да отымется тма сии, да быхъ видѣла и ту муку». И отвѣщаша ангели, стрегущии муку: «Пореченно есть, да не видять свѣта, дондеже явится Сынъ твои благыи, паче 7 солнцъ свѣтлийши». — И прискорбна бысть Святая Богородица, и ко ангеломъ возведе очи свои, и возрѣвъ на невидимыи престолъ Отца Своего, и рече: «Во имя Отца и Сына и Святаго Духа, да отимется тма сии, и да быхъ видѣла сию муку». И отъятся тма си и 7 небесъ явися, и ту пребываше множство народу, мужъ и женъ, вопль многии бысть и гласъ велик (...) исхожаше. И видѣвши я Пресвятая Богородица, и рече къ нимъ, плачющися со слезами: «Что сотворили есте, бѣдницы окаянии, недостойнии, како вы сѣмо приидосте?» И не бысть гласа отъ нихъ, ни отвѣта, и рекоша ангели стрегуще: «Почто не глаголите?» Рекоша мучащиися: «О Благодатная, отъ вѣка нѣсмь свѣта видѣли, да не можемъ зрѣти горѣ». И возрѣвши на ня Святая Богородица, и восплакася велми. И видѣвши ю мучащиися, и рекоша къ ней: «Како ны еси присѣтила, Святая Богородица, но Сынъ твой благодатныи на землю приходитъ, и не воспроси насъ, то ни Авраамъ прадѣдъ, ни Моисѣи пророкъ, ни Иоаннъ креститель, то ни апостолъ Павелъ, возлюбленникъ Божии, но ты, Пресвятая Богородице, заступнице, — ты еси роду христьянскому стѣна, ты молишь Бога, како еси насъ присѣтила бѣдныхъ?» Тогда рече Святая богородица ко архистратигу Михаилу: «Что есть согрѣшение техъ?» И рече Михаилъ: «Сии суть, иже не вѣроваша во Отца и Сына и Святаго Духа, то ни въ тя, Святая Богородица, не хотяща проповѣдати имени твоего, якоже родися отъ тебе нашъ Исус Христос, плоть приимъ, освяти землю крещениемъ, — да того дѣля въ томъ мѣстѣ мучатся». И паки прослезися Святая Богородица и рече къ нимъ: «Почто ся соблазнисте, не вѣсте ли вы, якожъ мое имя чте все создание?»
То рекше Святая Богородица, и паки тма нападе на нихъ. Рече къ ней архистратигъ: «Куды хощешь, Благодатная, да изидемъ на полудне, или на полунощь?» И рече Благодатная: «Изыдемъ на полудни». Тогда обратишася херувимы и серафимы и 400 ангелъ, изведоша Богородицу на полудьнь, идѣжь рѣка огненая жжаше, и ту бяше множство мужъ и женъ, бяху погружении ту, овии до пояса, овии до пазуху, овии до шия, а друзии до верха.
И видѣвше Святая Богородица, возопи гласомъ великимъ, и воспроси архистратига: «Который суть си, иже до пояса во огни погружении?» И рече къ ней архитратигъ: «Се суть, иже отецъ и матерей своихъ клятву прияша, да за то здѣ мучатся, яко прокляти суть». И паки рече Богородица: «Иже суть подъ пазусѣ въ огни, котории суть?» И рече къ ней архистратигъ: «Сия суть присныя куми были, карящеся, и другия блудъ творяху, да за то ти здѣ мучатся». И рече Пресвятая Богородица: «А иже суть до шия во пламени огню, котории суть?» И рече къ ней архангелъ: «Сии суть, иже мяса ядшая человѣча, да за то ти здѣ мучатся тако». Рече Святая Богородица: «А сии до верха суть ввержении во пламени огню, которыи суть сии?» И рече архистратигъ: «Си суть, Госпоже, иже крестъ честныи держаще, кленутся лжами, — таковыми силы честнаго креста, егоже ангели зряще трепещутъ и со страхомъ поклоняются ему. Того жъ человѣцы держаще, кленутся имъ, не вѣдуще, какова мука ожидаетъ ихъ: того ради тако мучатся».
И увидѣ Святая Богородица мужа, висяща за нози, и червии ядяху его, и воспроси ангела: «Кто сей есть? что ли грѣхъ сотворилъ есть?» И рече къ ней архитратигъ: «Сии есть, иже приклады имаше на злато свое и на сребро, да за то на вѣки мучится».
И видѣ жену, висящу за зубъ, и различныя змия исхожаху изо устъ ея и ядяху ея. И видѣвши Пресвятая, и воспроси ангела: «Что есть жена сии, что ли грѣхъ ея?» И отвѣща архистратигъ и рече: «Та есть, Госпоже, еже хожаше по ближная своя и по сусѣдомъ, послушающи, что глаголютъ, и слагающи словеса неприязнена, сважающии на сварѣ, да того ради сице мучится». И рече святая Богородица: «Добро было человѣку тому, да ся бы не ражалъ». И рече къ ней Михаилъ: «И еще, Святая Богородица, нѣсть видѣла великихъ мукъ». И рече Святая ко архистратигу: «Изыдемъ да походимъ, да видимъ вся муки». И рече Михаилъ: «Куды хощеши, Благодатная?» И рече Святая: «На полунощь». И обратишася херувими и серафими и 400 ангелъ, изведоша Благодатную на полунощъ. И бысть облакъ огненъ распростертъ, посреди его одрове, яко пламеныи огнь, и на нихъ лежаше множство мужъ и женъ. И видѣвши Святая, и воздохнувъ, и рече ко архистратигу: «Кто си суть, что суть согрѣшили?» И рече архистратигъ: «Сии суть, Госпоже, иже во Святую недѣлю на заутреню не воставають, но лѣнящеся лежатъ, яко мертви, да за то тѣ мучатся». И рече Святая Богородица: «Да аще кто не можетъ стати, да что сотворили?» И рече Михаилъ: «Послушаи, Святая, аще кому загорится храмина на четверо, и обыдеть и огнь и згоритъ не мога востати, таковъ не имать грѣха».
И видѣ на друзѣмъ мѣстѣ столы огнены и на нихъ множство народу мужъ и женъ, згараху на нихъ, и воспроси архистратига Святая (...) «иже поповъ не чтуть, то ни встають имъ и егда приходять оть церкви Божии, да того ради мучатся».
И увидѣ Святая Богородица древо желѣзно, имѣюще отрасли и витвии желѣзныи, и вершие вѣтвия того имѣяше уды желѣзныя, и бяше множство висящии, мужъ и женъ, за языки. И видѣвши Святая, прослезися и воспроси Михаила: «Кто си суть, что ли согрѣшении ихъ?» И рече архистратигъ: «И се суть клеветницы и свадницы, иже разлучиша брата отъ брата и мужъ отъ женъ своихъ». И рече Михаилъ: «Послушаи, Пресвятая, да ти азъ скажу и о сихъ: аще кто хотяше креститися и покаятися грѣховъ своихъ, то ти разглаголаху и не поучаху спасению, да того ради тако мучатся на вѣкъ».
И видѣ Святая на друзѣмъ мѣстѣ висяща мужа за четверо, за вся края ноготь его, исхожаше кровь велми зѣло, и языкъ его вязашеся отъ пламени огненаго, не можаше воздохнути, ни рещи: «Господи, помилуй мя». И видѣвши его, Пресвятая Богородица, и рече: «Господи, помилуй», 3-ю и сотвори молитву. И приде къ ней ангелъ, иже обладаше муками, отрѣшити языкъ мужеви тому. И воспрси Святая: «Кто се есть бѣдныи человѣкъ, приемля сию муку?» И рече ангелъ: «Се есть икономъ и церкви служитель, и не творя воля Божия, но да продаяше сосуды, имѣние церковное, и глаголаша: иже церкви работаеть, то отъ церкви питаеться, и того ради мучится здѣ». И рече Святая: «Якоже есть сотворилъ, тако приемлетъ». И паки ему ангелъ связа языкъ.
И рече архистратигъ: «Поди, Госпоже, да ти покажу, гдѣ мучать ерѣи», и видѣ попы висяща отъ краи ногти, исхождаше огнь отъ тѣмяни ихъ и опаляше я. И видѣвши Пресвятая, и рече: «Кто си суть, что ли согрѣшеньи ихъ?» И рече Михаилъ: «Си суть литоргии служители и предстоящи престолу Божию и достоинии ся творящи, да егда проскомисаху просвиру, и не храняху, и роняху крупицы на землю, яко звѣзды Божия: тогда страшный престолъ колебашеся, и подножие Божие трепеташе, да того ради тако мучатся».
И видѣ Святая мужа, змии крылатъ имѣющь 3 главы, едина же бѣ глава ко очима мужа, а 2-я ко устомъ его. И рече архистратигъ: «Се есть бѣдныи человѣкъ, яко не можетъ отдохнути отъ змию сего». И рече архистратигъ: «Се есть, Госпоже, и святыя книги прочиташе и евангелия, а самъ не послушаше; люди учаше, а самъ не творяше воля Божия, блудомъ и всѣмъ безакониемъ».
И рече архистратигъ силы господня: «Поди, Пресвятая, да ти покажу, гдѣ ся мучитъ чинъ ангельски и апостольски». И увидѣ Святая, гдѣ лежаху на пламени огненемъ и ядяше ихъ червь не усыпая. И рече Святая: «Кто си суть?» И отвѣща Михаилъ: «Сии суть, иже образъ ангельски носять и апостольски, на земли величающися, патриархи и епископи, славнии имены, и словяху: благословити отцы святии, но на небеси не звашеся святии, не сотвориша бо, яко бо ангельски и апостольски образъ носиша, да того ради тако мучатся».
И видѣ Пресвятая жены висяща за вся ногти и пламени исхожаше изо устъ ихъ и опаляше вся, и змия исхожаше изъ пламени того и прилѣпяху къ нимъ, и вопияху, глаголаше: «Помилуйте насъ, яко мы едины мучимся паче всѣхъ мукъ». И рече Святая, прослезившися: «Что есть согрѣшении тѣхъ?» И рече архистратигъ: «То суть попадьи, иже поповъ своихъ не почтоша, и по смерти ихъ идоша за мужъ, да того ради мучатся».
И видѣ другия жены во огни лежаша и различныя змия ядяху ихъ, и рече Святая: «Что согрѣшение ихъ?» И отвѣща Михаилъ: «То суть монастыря черницы, яже тѣлеса своя продаша на блудъ, да того ради здѣ мучатся».
И рече архистратигъ: «Поди, Пресвятая, и покажу ти, гдѣ ся мучитъ множство грѣшникъ». И видѣ Святая рѣку огненую.и видѣние рѣки тоя яко кровь текущи, и пояда всю землю, и посредѣ волны тоя множство грѣшникъ. И видѣвши Богородица прослезися и рече: «Что есть согрѣшение ихъ?» Рече архистратигъ: «То суть блудницы и любодѣицы, татие, иже послушають отаи, что суть ближнии глаголють, свадницы и клеветницы, иже чужие нивы ужинаху, или урояху, иже брени си остани дожидають, иже ядять труды чюжы, и малжены разлучаютъ, пьяницы, иемилостиви князи, епископи и патриарси, и цари, иже не сотвориша воля Божия, сребролюбци, иже лихву емлють, беззаконницы». Слышавше то, Пречистая Богородица прослезися и рече: «О лютѣ грѣшникомъ!» и рече ко архистратигу: «Тяжко согрѣшающимъ, да бы ся не ражали!»
И рече къ ней Михаилъ: «Почто ся плачеши, Святая? Нѣси ли видѣла великъ мукъ?» И рече Пресвятая: «Поведи мя, да вижю вся мукы». И рече къ ней Михаилъ: «Куды хощеши, Благодатная, да изыдемь на востокъ или на западъ, или в раи, на десно или на лѣво, идѣже суть великия муки?» И рече Пресвятая: «Изыдемъ на лѣвую страну». Слово рѣкше Пресвятѣй, и обратишася херувими и серафими и 400 ангелъ, изведоша Пресвятую отъ востокъ на лѣвую страну, и близъ тоя рѣки бяше тма мрачна: ту лежаше множство мужъ и женъ, и клоктаху яко въ котлѣ и яко морския волны, и ображаются надъ грѣшники, да егда волны возхождаху, и погружаху грѣшники 1000 локоти, не можаху рещи: «Праведный судья, помилуи ны». Ядяше же червии неусыпаяи, и скрежетъ зубомъ. И видѣвше Пресвятую ангели стрегуще, и возопиша вси едины усты, глаголюще: «Святъ, святъ, святъ еси, Боже святый, и ты, Богородице, благословимъ тя и Сына Божия, родившагося отъ тебе, яко бо отъ вѣка ие видѣхомъ свѣта, и днесь видимъ свѣтъ тебе ради, Богородице». И паки возопиша вси единѣмъ гласомъ, глаголюще: «Радуйся, Благодатная Богородице; радуйся, просвѣщение свѣта вѣчнаго; радуйся, святыи архистратиже Михаиле, моляся Владыцѣ за весь миръ, мы убо видимъ грѣшныя мучащияся, и зѣло скорбимъ».
Видѣвши Богородица ангелы скорбныи и уныли грѣшникъ ради, и возплакася Пресвятая, и возопиша вси единымъ гласомъ, глаголюще: «Добрѣ есте пришли во тму сию, да ны видить како ны есть мука; помолись, Пресвятая, со архистратигом». И слыша плачъ и гласъ грѣшныхъ, воздвигоша плачъ свои, вопиюще и глаголюще: «Господи, помилуй ны», да яко опростиша молитву, уставися буря рѣчная и волны огненыя, и явишася грѣшницы, яко зерна горюшична. И видѣвши Святая, прослезися и рече: «Что есть рѣка си и волны ея?» И рече къ ней архистратигъ: «Сии рѣка вся смолена, а волны ея вся огнены, а иже ся мучатъ, то суть жидове, иже мучиша Господа нашего Исуса Христа, Сына Божия, и вси языцы, иже крестишася во имя отца и сына и святаго духа, иже крестьяне суще, ти вѣруютъ въ дѣмоны и отвергошася Бога и святаго крещения, и еже блудъ створиша по святомъ крещении, и съ кумы (...) своими и съ матерьми своими и со щерьми своими, и отравницы, иже ядями уморяютъ человѣки, и оружьемъ убиваютъ человѣки, и давятъ дѣти своя, и того ради мучатся противу дѣломъ своимъ». И рече Святая: «По дѣломъ ихъ буди тако!» И паки наиде на ня бурна рѣка и огнена волны, и тма покры я. И рече Михаилъ к Богородицы: «Аще ся кто затворитъ во тмѣ сей, нѣсть памяти о немъ отъ Бога». И рече Пресвятая: «О лютѣ грѣшникомъ, яко неусыпаемыи есть пламы огня сего!»
И рече къ ней архистратигъ: «Поди, Пресвятая, да ти покажу озеро огнено, да видиши, гдѣ мучатся родъ христьянскии». И видѣ, и услыша плачъ и вопль отъ нихъ, а онѣхъ не бѣ видѣти, и рече: «Котории си суть, что ли согрѣшение ихъ есть?» И рече къ Ней Михаилъ: «Сии суть, иже крестишася и крестъ словомъ нарицаху, а дияволя дѣла творяще: и погубиша время покаянию, и того ради мучатся тако здѣ».
И рече Пресвятая ко архистратигу: «При единои молитвѣ молютися, да вниду и азъ, да ся мучу со крестьяны, и понеже нарекошася чада сына моего». И рече архистратигъ: «Почиваи въ раи». И рече Пресвятая: «Молю ти ся, и подвигни воинства 7-ми небесъ и вся воинства ангели, да ся помолимъ за грѣшники, не бы ли насъ услышалъ Господь Богъ и помиловалъ ихъ».
«Живъ господь Богъ, имя его велико, 7-жды на день и 7 на нощь, егда хвалу приносимъ Владыцѣ и за грѣшники, Госпоже, Господеви поклоняемся, да ни худѣ насъ послушаетъ владыка». И рече Пресвятая Богородица: «Молим ти ся, повели ангельскому воинству, и вознесете мя на высоту небесную и поставите мя предъ невидимымъ Отцемъ».
И повелѣ архистратигъ, и предсташа херувими и серафими, и вознесоша Благодатную на высоту небесную, и поставиша ю предъ невидимымъ Отцемъ у престола, и воздѣ руцѣ свои ко благодатному Сыну своему, и рече: «Помилуи, Владыко, грѣшныя, яко видѣхъ я, и не могу терпѣти, да ся мучю и азъ со крестьяны». И прииде гласъ къ ней, глаголя: «Како хощу тыя помиловати? А вижу гвоздия во дланехъ сыну моему, да не имамъ я како тѣ помиловати». И рече: «Владыко, не молюся за невѣрныя жиды, но за крестьяны молю твое милосердие». И прииде гласъ, глаголя: «Азъ вижу, яко братия моея не помиловаша, да нѣсть ми како тѣхъ помиловати». И рече паки Пресвятая: «Помилуй, владыко, грѣшныя; помилуй, Господи, тварь руку своею, яко по всей земли твое имя нарицаютъ и въ мукахъ и на всякомъ мѣстѣ, и по всей земли глаголюще: “Пресвятая Госпожа Богородице, помогаи намъ”, и егда ражается человѣкъ, и глаголетъ: “Святая Богородице, помози ми”». Тогда рече къ ней Господь: «Послушай, Пресвятая Богородице, Владычице, — нѣсть того человѣка, иже не молить имени твоего; азъ же не оставляю тѣхъ то ни на небеси, ни на земли».
И рече Пресвятая Богородица: «Гдѣ есть Моисѣи пророкъ, гдѣ ли суть вси пророцы, и вы, отци, иже грѣха не сотвористе николиже; гдѣ ли Павелъ возлюбленикъ божий; гдѣ есть недѣля, похвала христьянская; гдѣ ли есть сила честнаго креста, иже Адама и Евгу отъ клятвы избави?» Тогда Михаилъ архистратигъ и вси ангели рекоша: «Помилуй, Владыко, грѣшныя». Тогда Моисѣи возопи, глаголя: «Помилуй, Владыко, яко азъ законъ твой дахъ имъ». Тогда Иоаннъ возопи, глаголя: «Помилуй, Владыко, азъ Евангелие твое проповѣдахъ имъ». Тогда Павелъ возопи, глаголя: «Помилуй, Господи Владыко, яко азъ епистолья твоя принесохъ церквамъ». И рече Господь Бог: «Послушайте вси вы: аще по Евангелию моему или по закону моему, и аще есть по евангельскому проповѣданию, еже проповѣдаше Иоаннъ, епистольямъ, яже принесъ Павелъ, то тако судъ приимутъ, — имѣеши чсо ради рещи ангели, толико “Помилуй Господи — праведны еси”». И рече Пресвятая Богородица: «Помилуй, Владыко, грѣшныя, яко ти Евангелие прияша и законъ твой сохраниша». Тогда рече къ ней Господь: «Послушай, Пресвятая, аще кто тѣхъ сотвори зло, но не каются ни отъ работы, да добрѣ глаголеши, яко закону твоему поучишася, и паки сотвориша злое, егда не отдаша злаго, азъ что да реку, яко есть речено, подасть тѣмъ противу злобѣ ихъ». Тогда вси святии, слышавше Владыку глаголюще, не смѣша что отвѣщати.
И видѣвше Пресвятая, яко вси не успѣша ничтоже и Господь святыхъ не послуша, но удаляетъ милость свою отъ грѣшникъ, и рече Пресвятая: «Гдѣ есть архистратигъ Гаврилъ, иже возвѣсти мнѣ, — радуися, якоже преже всѣхъ вѣкъ внемляше Отца, — и нынѣ на грѣшники не призираеть; гдѣ есть велики, иже градъ носить на версѣ своемь и на единой земли, за неприязнена дѣла человѣческая искаляна бысть земля, — и посла Господь Богъ Сына Своего и утверди плодъ земьныи; гдѣ суть служители престолу, гдѣ есть Иоаннъ Богословець? почто не явистеся съ нами на мольбу Владыцѣ за крестьяныя грѣшники? Не видите ли мене плачющуся за грѣшныя? Приидѣте вси ангели и сущии на небесѣхъ; приидѣте вси праведнии, яже Господь оправди, и вамо дано есть молитися за грѣшныя. Прииди ты, Михаиле, — ты еси первый безплотнымъ и до престола Божия, — повели и всѣмъ, да припадемъ предъ невидимымъ Отцемъ, и не подвижемъ себе, дондеже послушаетъ насъ Богъ и помилуетъ грѣшныя». Тогда падеся Михаилъ ницъ лицемъ своимъ предъ престоломъ, и вся лики небесныя, и вси чини безплотныхъ. И видѣ Владыка молбу святыхъ, умилосердися Сына ради своего единороднаго, и рече: «Сниди, Сынъ мой возлюбленный, виждь молбу святыхъ, и яви лице свое на грѣшники».
И сшедъ Господь отъ невидимаго престола, и увидѣша и во тмѣ сущии, и возопиша вси единымъ гласомъ, глаголюще: «Помилуй ны, Сыне Божий; помилуй ны, цьсарю всѣхъ вѣкъ». И рече Владыка: «Слышите вси, рай насадихъ и человѣка создахъ по образу своему и поставихъ и господина раеви, и животъ вѣчный дахъ имъ, они же ослуху створиша и въ своемъ хотѣнии согрѣшиша, и предашась смерти; азъ же не быхъ хотѣлъ обозрити дѣла руку своею мучима отъ Диявола, снидохъ на землю и воплотихся во дѣвицу, и вознесохся на крестъ, да свобожу ся отъ работы и отъ первыя клятвы; воды испросихъ, и даша ми желчи со оцетомъ смѣшено; руцѣ мои создаста человѣка, и во гробъ вложиша мя; да и во Адъ снидохъ и врага своего попрахъ, избраны своя воскресихъ, Иорданъ благословихъ, да вы прощу отъ первыя клятвы, — и вы не брегосте покаятися грѣховъ своихъ, но крестьяне ся творяще словомъ точию, а заповѣдей моихъ не соблюдосте; да того ради обрѣтостеся во огни негасимомъ, да не имамъ васъ помиловати. Нынѣ же за милосердие Отца моего, яко посла мя къ вамъ, и за молитвы матери моея, яко плакася много за васъ, и за Михаила архистратига завѣту и за множство мученикъ моихъ, яко многа трудишася за васъ, и се даю вамъ мучащимся день и нощь отъ Великаго четверга до святыя Пянтикостия, имѣте вы покои и прославите Отца и Сына и Святаго Духа». И отвѣщаша вси: «слава милосердию твоему».
Слава Отцу и Сыну и Святому Духу, и нынѣ и присно и во вѣки вѣкомъ. Аминь.