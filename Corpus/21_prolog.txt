4 сентября. Страсть святаго священномученика Вавулы,[1] въ Никомидии бывшю учителю, купно и иже с нимь 80 и 4 мученикъ. Ти святии мученици бѣша при Максимиянѣ цесари[2] от села, нарицаемаго Кандавлии, иже и яти бывше, и исповѣдаша имя Исуса Христа. И того ради обѣшени бывше, стръгани быша, дондеже явитися костемъ ихъ. Посемь въвергоша я въ баню ражьжену крѣпко и назнаменану перстнемъ цесаревомь, да не изидуть, ангелъ же Господень възва я внѣ, и изидоша без вреда, затвореномъ дверемъ. Темъ ведоша я вънъ из града на пусто мѣсто, и испросивше час молитвѣ дати имъ, воиномъ попустиша; и ставше намнозѣ молишася и благодаривше, яко сподобишася по Владыцѣ Христѣ. Мучени быша тако: съсѣчени быша всѣми удесы, и голѣни ихъ скрушиша, и въврьгоша въ огнь. И телеса ихъ изгорѣша, а блаженыя ихъ и святыя душа възидоша на небо, радующеся и веселящеся.
 

25 сентября. Память прѣподобьныя Еуфросиньѣ Измарагда.[3] Та бѣ от Александрьскаго града,[4] дъщи Пафнутия нѣкоего богата мужа, иже въсхотя дати ю въ бракъ. Нъ она разумѣвши, притекши къ нѣкоему от святых старьць, бысть чьрноризца. Посемь обълкъшися въ мужьскыя ризы, преобразися въ мужь, и убояшися, да не обрящеть ея отець свои, отъиде въ мужьскыи манастырь.
 

Вънъже имѣяше по обычаю ходити отець ея. И съ слезами повѣдая игумену бѣжание дъщере; видяще ю въ манастыри, яко скърбяше о томь съ прочими мнихы, не знаяше ея.
 

Створи же в манастыри 38 лѣт, разболѣся и, призвавши отца своего, и исповѣдавши и глаголющи: «Азъ есмь дъщи твоя, и не скръби». И тако умре, и чюдишася вси.
 

1 октября. Покрова святыя Богородица.[5] О видѣнии святаго Андрѣя и Епифана. Страшное и чюдное видѣние честною святителю Андрѣя и Епифана,[6] како видѣста святую Богородицю на въздусе, пришьдшю въ Влахѣрную цьркъвь[7] съ ангелы, и съ Предътечею,[8] и съ Богословьчемь Иоаномь[9] и съ иными святыми мъногыми. Народу стоящу въ църкви, видѣста молящюся съ сльзами за весь миръ. И глагола Андрѣи къ Епифану: «Видиши ли цесарицю и госпожю всѣхъ, молящюся за миръ?» Он же рече: «Вижю, отче, и покрывъши вься святымь своимъ амофоромь, свѣтящимъ ся паче еликтора, люди сущая въ цьркви».
 

Се убо егда слышавъ, помышляхъ: «Како страшное и милосьрдьное се видѣние, паче же, надѣяние и заступление наше бысть бесъ праздьника!» Надѣя же ся, Владычице, на милосьрдьная твоя словеса, юже къ Сыну, сиречь: «Цесарю Небесный, приими вьсякого человѣка, славящаго тя и призывающаго имя твое, и всяко мѣсто, идеже бываеть память имени моего; освяти мѣсто и прослави прославляющаго мя именемь моимь, приемля ихъ всяку молитву и обетъ».
 

Тѣмъ словесемъ надѣяся, въсхотѣхъ, да не безъ праздьника останеть святый Покров твои, блаженая, нъ якоже ты украсити хощеши честный праздникъ Покрова твоего, Всемилостивая, украси, да и прославляющии тя възвеселяться, видяще многоименьный твой праздникъ сияюща. Якоже тамо народы сущая покры милостивьно, тако и насъ грѣшныхъ рабъ твоихъ покрый кровомь милости твоея, ниизлагающи съвѣты и думы помышляющи на ны злая. Спаси по милости Сына твоего и твоей и въ сь вѣкъ и въ будущий и вся притекающая к тебе съ страхомь и вѣрою, надѣющаяся на тя, скорое заступление и помощи.
 

Устави же ся таковый праздьникъ праздновати месяца октября в 1 дьнь,
на память святаго апостола Анание.
 

1 октября. Память прѣподобьнаго Романа, творца кондакарев. Тъ святый Романъ бѣаше от Сурия, от Емесийскаго града, дияконъ бывъ въ Вуритѣ святыя церква.[10] Дошьдъша же Костянтиня-града[11] въ лѣта Анастасиа цесаря,[12] въшьдъ пребываше въ церкви Пресвятыя Богородица.[13] Въ благобоязньствѣ пребывая, и обнощь пребывая въ нощьнѣй служьбѣ, и пакы възвращашеся, идеже и даръ сбора кондаки[14] и прия. Явльшися ему Пречистѣи Богородици въ снѣ и свитокъ харътиянъ дающи, и повелѣвши сънѣсти, мняше бо отъврести уста и пожрети харътию.
 

Бѣ же и праздьникь Христова Рожества. И абие въспрянувъ от сна, възлѣзе на амбонъ, нача пѣти: «Дѣва дньсь Пребогатаго ражаеть».[15] Створивъ и прочихъ праздьникъ кондакъ, яко тысяще, ти тако с миромь успе.
 

3 октября. Память Амуна Егюптянина. Прѣподобьный отець нашь Амунъ, богоносьць,[16] въ постьницѣхъ бысть дивьнъ, бысть от Егюпта, мнихолюбьць сый от уности. Въ времена же Максимияна цесаря отъиде въ пустыню, и отшедъ, единъ мълчаше. Въ единой ризѣ ходя нощь и день, и питаяся от възрастающихъ зелий. Пребысть же животъ его до подвигъ великаго Антония,[17] от негоже и блаженѣй души Амону от телесен шьдъши и на небо възносимѣ бывающи.
 

Сѣдя святый Антоний, уча нѣкыя от братия душепользныя глаголы, видѣ душю вънезапу, въставъ, зряще ея ведому ангелы, и славляше Бога. Въпросивше же и́ пришьдшии, и, увѣдѣвъше вещь, испытавше дьневныи час. И шьдъше въ Гегюпьтъ дьни, обрѣтоша, яко умре святый Амоунъ въ та час, вънъже рече Антони.
 

15 октября. Страсть святаго мученика Лукиана,[18] презвутера Великыя Антиохия.
 

          Трепарь.[19] Море, приимъ святое тѣло чистителя и мученика, рыбою на сушю низложи, тѣмъ и мѣсто являеть чюдесъ дѣтель, бѣсъмь убо страшенъ, недужнымъ же врачь, всѣмъ всь бысть. Господи, слава тебе.
 

Лукиан мученикъ бѣаше от Антиохия Сурьскыя въ царство Диоклитиане.[20] По смерти же родителю, давъ имѣние свое нищима, вънимаше чтению Божественыхъ писании и многы от елинъ обращаше къ Богу. Оставль же Антиохию, доиде Никомидиѣ, идеже Диоклитианъ крьстьяны убиваше, и ельма же многы обрѣте страха ради, хрьстьяньства хотящемъ отврещися, укрѣпивъ и увѣщавъ мучитися. Толми же бысть добродѣтелию Богу подобьнъ, яко проходити градъ и от нихъже хотѣти видиму быти.
 

О семь увѣдѣвъ Диоклитиянъ и убоявъся на лице привести, да како от него обличенъ будеть, повѣсивъ платьно, бесѣдова с нимь. И, видѣвъ разума его непреложное, осуди гладъмъ уморити. И на многы же дний не приимъ пища, въ тьмници скончася, и въвьрженъ бысть въ море.
 

21 октября. Память прѣподобьнаго отца нашего Лариона Великаго, пустыни наставника. Прѣподобьный Ларионъ бѣ при Костянтинѣ Велицѣ,[21] от града Газы Пеластиньскыя. Желая же учитися книгамъ, приде въ Альксандрию Егюпьтьскую, и Божиею благодатию обоего приятъ — разумъ книжный же и еже къ Христови подобная. И по семь крестися. И слышав о житии Великаго Антония, иде къ нему и бысть его ученикъ, учася нѣколико время добродѣтели дѣла. Възвративъ же ся въ отьчьство, и родителя своя до си умьрша. Богатьство свое раздая нищима, и обълкъся въ ризу власяну и въ кожю овчю, постиже пустыню и добрѣ иночьствова, многъ сподобися чюдесъ, яко и будущая предьглаголати. Хотя же бѣжати человѣкъ мълчания ради, от мѣста до мѣста течаше. Живъ же лѣт 70, к Христу, егоже измлада възлюби, отъиде.
 

1 ноября. Успение святою безмездьнику Козмы и Дамьяна, сыну святыя Феодотья. Козма и Дамьянъ,[22] святая бесрѣбрьника, бѣста жены нѣкоей хрьстияны именьмь Феодотии, научьшася от нея убо правѣи вѣрѣ и Священымъ книгамъ, от Святаго же Духа врачьству и хытрости; не тъкмо человѣкы врачеваста, нъ и скоты врачююща, ничтоже от кого приимаста.
 

Ицѣлиста же жену нѣкую именьмь Паладью, яже та притекъши къ святому Дамьяну, принесе ему три яйца и закля и́. именьмь Божиемь възяти я´. Се слышавъ святый Козма, запрѣти не положити мощий Дамьяновъ на умьртии его с нимь. Умре же пьрвѣе святый Козма, и посемь умьршю святому Дамьяну; помышляху людье, кдѣ погрести. И вънезапу вельблудъ притекъ, разбьеный дьяволомъ и ицѣлѣвыи от святою, проглагола чловѣчьскомь языкомь положити моща съ святымь Козмою, яко не мьзъды ради приялъ яица, нъ клятвы ради Божия. Ти тако положена быста оба.
 

11 ноября. Память прѣподобьнаго отця нашего Феодора, игумена Студийскаго.[23] Въ царство Костяньтине[24] тъ бѣ въ Костянтини-градѣ рожься, всякъ же разумъ научения навъкъ. Въ царство Ирины[25] блаженыя благочьстивыя, двудесяте лѣту и дъву сый, ошедъ въ Сакудиовъ манастырь,[26] от своего отчя брата бысть мних, и от Тарасья патриарха[27] поставленъ бысть прозвютеромь. Посемь 30 лѣт сый бысть игуменъ сущаго ему своего манастыря. Изгнанъ же бысть въ Селунь,[28] зане не свѣщати ся любодѣйству цесареву,[29] нъ възвращенъ бысть пакы цесарицею Ириною,[30] и пришьствия ради срацинъ въ Цесарьград приде. И пакы изгнанъ бысть Никифоромь цесаремь, убьенымъ въ Българѣхъ,[31] такою же виною. Посемь изгнанъ бысть святыхъ и ради иконъ при Львѣ иконоборци.[32] И много томленъ бывъ, по благочьствии подвизавъся, и пѣснь о Бозѣ написавъ, въ глубоцѣ старости къ Господу отъиде.
 

12 ноября. Память прѣподобьнаго отця нашего патриарха Альксандрьскаго Иоана Милостиваго. Кюпрянинъ родъмъ, сь бѣ сынъ Епифания, тъгьда сущаго властелина того острова. Приближь же ся женѣ по хотѣнию отчю, и чядомъ отець бывъ, и имьже житие остави жена его и дѣтий, все хотѣние свое на вдание добродѣтелий, на Божие угодие прѣврати. Свѣтьлости ради жития Араклиемь цесаремь[33] и испрошьмъ людьмъ олександрьскыимъ патриархъ Альсксандрьскый поставленъ бысть. По правилу поставление приимъ, пособьствовавъ же лѣтъ многа въ святительствѣ и бещисльна сътвори чюдеса, трѣбующимъ нескудно подавъ еже на потрѣбу. И многыя ради милостыня Милостиваго ради наречения приимъ, и всѣмъ любьзнъ бывъ, якоже о немь книгы въ широту являють, и многы невѣрныя обрати къ Господу. Въ старости глубоцѣ землю оставль, на небеса възыде, радуяся.
 

29 ноября. Память прѣподобьнаго отця нашего Иоана Дамаскиньскаго.[34] Тъ бѣ въ царство Льва Исаура и Костянтина, сына его,[35] от града Дамаскиньскаго, рода славна и свѣтла и вѣрна. Получи же добронраволюбива отця, и наказанъ бысть вьсяко наказание елиньско, нъ и Божествьное писание.
 

Вѣры же ради, иже въ Христа, отечьское богатьство оставль и бысть мнихъ[36] с Козмою, егоже много слово въ святыя праздьникы творение пѣний и паче въ святую и великую недѣлю Святыя Пасхы. Прѣподобьный же Иоанъ силою словесъ и показаний от Писаний посрами иконоборѣць ересь,[37] тѣмь и различно изгнанъ бывъ от еретичьскыхъ цьсарь. Въ старости глубоцѣ и чьстьнѣ и в добрѣ исповѣдании сконьчяся.
 

6 декабря. Память прѣподобьнаго отца нашего Николы, епископа Мюрьскыя Лукия. Въ царство Великаго Костянтина бысть великый архиерѣй и чюдотворець, епископъ въ Мюрьстѣи Лукии. И пьрвѣе убо бывъ мнихъ, и много подвизавъся на добродѣтель, имьже и епископомъ поставленъ бысть. Многа чюдеса створи; свободи же и три мужа от смьрти: оклеветани бо бѣша и связани бо бѣаху, и хотяху усѣчени быти, нъ самъ тече и ятъ за мечь, и възя от рукы слугы и пусти я.[38]
 

Инъгда пакы оклеветани быша ини трие къ цесареви Костянтину епаръхъмь Авлавиемь, яко ковъ творяще, и затворени быша в претворѣ. И егда хотяху тьи усѣкнути, молиша святаго Николу, и приде въ Костянтиньградъ въ снѣ и запрѣти цесареви и епаръху, и отпусти я. И ина многа чюдеса створивъ, с миромь сконьчася.
 

12 декабря. Память прьподобьнаго отца нашего Спиридона епископа Тримифиньть Кюпрьска.
 

          Трепарь, глас 4.[39] Въ нельстьное Ияковле, въ Моисѣово кротье, въ Давыдово безлобие, священнолѣпно обълкъся, бысть и съсуда избьраннаго[40] образъ, и еже къ всѣмъ любъвь подобно имѣти богатое, отче прьподобьне, молишися Христови съпастися намъ.
 

Прьподобьныи отець нашь Спиридонъ бысть при Костянтинѣ цесари.[41] Образъмъ простъ, сердьцемь смѣреномь, пасяше же овьця, и жену поимъ, и дъщерь родивъ. Имьже и жена умре, бысть епископъ. Бысть же и чюдотворьць, ибо и въ бездъждие помолися — и одъжди, и от глада обилие створи; и змию прѣтвори на злато, и паки злато по въданию залога, и възайма дати нищеому и живу быти, и паки прѣтвори на змию и пусти; и рѣку текущу устави. Приде же и на Никѣйскыи сборъ и посрами и еретикы.
 

Жена же нѣкая дасть дъщери его скръвище. Посемь умьре дъщи его, и не обрѣтаему бывъшю положенному. Въпроси старьць мьртвую, и отвѣщавъши, рече: «На семь есть мѣстѣ». И ина мъного створивъ, с миромъ скончася.
 

14 декабря. Страсть святых мученикъ Филимона и Аполония и дружины их. Ти святии бѣша от Фивъ Еюпьтьскыхъ при Диоклитьянѣ цесари. Беша же вси 36, и понеже яти бывъше, единъ от нихъ, нарицаемый Аполоний, причьтникъ сый, дасть златьце стрѣгущему я Филимону гудьцу и помолися ему одѣтися в ризы своя и в себе мѣсто поклонитися и пожрѣти идоломъ. Филимонъ же одѣвъся въ ризы Аполония, егда идяше пожрѣти, исповѣда Христа. Игемонъ же, не сказавъ его, рече: «Призовѣте гудьця Филимона, да погудеть и пѣниемь утолить хрьстьяны пожрѣти».
 

И тъгда познанъ бысть Филимонъ, и мученъ бысть съ инѣми от гѣмона. Послѣдь же игѣмонъ вѣрова и иже с нимь.
 

И увѣдѣвъ си Диоклитиянъ, мучи и́. съ Арианъмь, богатымь нѣкыимь мужемь. Посемь связавъ вся и вмета въ вретищя, въвьрже въ море.
 

17 декабря. Страсть святаго мученика Вакъха Новаго. От страны Палестиньскыя тъ бѣ въ царство Ирины и Костянтина. Бѣста же родителя его от рода крьстьяна, нъ отець его от бѣсовъ прѣльстися, на срачиньскую вѣру срамную прѣложися и опоганися. Сътвори дѣтий седмеро и въспита въ той же злѣй вѣрѣ, и посемь умре, и осташа дѣти с матерью своею. От нихъ же единъ, Галасий нарицяемый, въ Иерусалимъ приде, и посемь отъиде въ лавру святаго Савы и бысть мнихъ, Вакъхъ нареченъ, добрѣ же поживъ. И посланъ бѣ игуменѣмь бѣжяти, да не увѣдѣнъ будеть, яко срацинина крьстилъ бѣ. И пришьдъ въсвояси, пять братий убо крьсти, единъ же не крьстивъся, оклевета Вакъха къ старѣишинѣ мира, и усѣкну и́.. Ти тако скончася.
 

11 января. Память прѣподобьнаго отця нашего Феодосия, обьщьна отцѣмъ.
 

          Трепарь, глас 8. Сльзъ твоихъ источьникъ, исповѣдания поты смѣсилъ еси и купѣль мысльную съдѣлавъ, отче прьподобьне, омываеши въ ней творящихъ любовию память твою сквьрну дѣяний. Моли Христа Бога спасти душа наша.
 

Феодосий, въ святыхъ отьць нашихъ, нарицаемый обьщеновожильць,[42] бѣ от страны Кападокийскы, родителю добру. Бысть же мнихъ, и пьрвѣе убо отъиде въ Антиохию къ святому Симеону Стълпьнику,[43] и благословленъ бысть от него, посемь — въ Ерусалимъ, оттуду же дойде въ пустыню. Тридесяте лѣтъ хлѣба не ядый, нъ тъчию смоквы и былие, тѣмь многа чюдеса створи, и манастыря многы сътвори и бѣсы молитвою прогна.
 

Гладу же нѣкъгда бывъшю, и житьници манастырьстѣй пшеница не имущи. Едино зьрно обрѣтъ и благословивъ é, и от того зьрна житьницю испълнивъ пшеница. Многыхъ ради чюдесъ и цесаремъ знаемъ бѣ, и въ всемь мирѣ добродѣтели ради славьнъ бысть. Ти тако въ глубоцѣ старости къ Богу отъиде, егоже и въжела.
 

14 января. Страсть прѣподобьных отьць нашихъ, на Синайстѣи горѣ оконьчавъшихъся.[44]
 

          Трепарь, глас 4. Яко пришьльци бывъше, и куща потъкше, въ пустыняхъ явѣ постистеся, прѣподобьнии, наготою украшьшеся, добродѣтели одѣниемь съобразни бывъше Христовамъ страстьмъ, тѣмь и прѣтьрпѣсте мучитьль заколение.
 

Изъ различьныхъ мѣстъ и странъ святии ти суще, оставиша миръ, и ближникы, и богатьство, идоша в гору Синайскую и быша мниси, работающе единому Богу и питающеся от зелия дивияго. Съ тѣми же святыми бысть святыи Нилъ, бывъ и епархъ въ Костянтини-градѣ,[45] мужь богатъ и благовѣрьнъ, нъ и тъ Христа ради остави славу свою и богатьство и бысть единъ от нищихъ мнихъ.
 

Нъ и дияволъ, възавидѣвъ, въздвиже дивий языкъ Глазатыхъ[46] на святыя отца. Си же суть от Аравиа до Еюпта, живущимъ на Чьрмьнѣмь мори, и надѣющеся обрѣсти богатьство, придоша плѣнити мнихъ. Ти яко не обрѣтоша ничсоже, тъчию рогозины, и святыя въ власяницахъ ходяща, прогнѣвашася, низрѣзаша я, ничсоже зла створьшемъ. Ти тако сконьчашася.
 

26 января. Память прѣподобьнаго Ксенефонъта[47] и подружия его, Аркадия и Иоана. Ксенефонтъ въ святыхъ отьць нашь бѣ суньклитикъ въ Костянтини-градѣ, богочьстивъ и правьдьнъ и милостивъ и всяку добродѣтель имѣя. Бѣ же и славьнъ и богатъ зѣло. Родивъ же два отрочати — Аркадии, Иоана — и въспитавъ я въ наказаньи и поучении Господни. Пославь я въ Вуритъ градъ, да навыкнета закономъ. Имѣяше же тъгда таковый градъ всѣхъ учени кънижьная хранилища. И понеже по морю ѣдуща истописта же ся сына его, — увѣдѣвъ се от нѣего раба своего, — и изиде съ женою своею на възискание ею, и обрѣтъ я въ Ерусалимѣ, из моря извьржена, и мниха бывъша. И познавъ, одѣся самъ и жена его въ мнишьскый образъ и тольми прѣспѣста на добродѣтель, якоже и чюдеса творити сподобитися. Ти тако сконьчастася о Господѣ съ сынъма своима.
 

27 января. Прѣнесение мощий въ святых отца нашего Иоана Златоуста.[48] Изгънанъ бысть святый Иоанъ Златоустьць и отъиде въ Команы[49] арменьскыя, идѣже лежать мощи святаго Василиска,[50] иже и явися ему, глаголя: «Не бойся, брате Иоане, заутра бо купьно будевѣ». Яви бо ся и цьрквьному слузѣ, глаголя: «Уготовай мѣсто великому мученику, грядеть бо».
 

Измѣнивъ убо бѣлы ризы и служьбу створь, и рекъ глаголъ, иже всегда глаголаше: «Слава Богу всѣхъ ради!» И прѣдасть духъ, и положенъ бысть близ гроба святаго мученика Василиска.
 

По 33 лѣтѣхъ, въспоминания ради патриарха Прокла,[51] пославъ Феодосии цесарь[52] принести мощи, рацѣ неотъвьрзущися, печальнъ бысть. И пришьдъшимъ чьстьнымъ мощемъ, прияты быша чьстьнѣ от цесаря же и патриарха и отъ всѣхъ людий, и положены быша въ святых Апостолѣхъ.[53]
 

1 апреля. Память прьподобьныя Марьи Егуптянынѣ.[54] Прьподобьная Марья бѣ от Егупта. Въ блужении же пожи, иже поживши за 31 лѣтъ, въ блуди поживши, послѣдѣ дасться зѣло воздержанию и добродѣтели, и толми възнесеся бестрастиемь, яко непреходимыя рѣки водныя преходити, и, вънегда помолитися, повѣшена бысть на воздусѣ. Прешьдши же Ерданъ, и бывши в пустыни за 47 летъ, подвизавшися без дому, бес покров, наго, ни единого имѣющи всевидяща, человѣческаго естества оступи. Послѣдѣже, по Божию промышлению, явися Зосимѣ святому старцю, въ внутрьняя пустыня вшедшю, и бесѣдовавши ему, и яже о собѣ повѣдавши. И в придущее лѣтъ Иерданъ бѣ прешедши и комкавши, посемъ на свое мѣсто възъвратившися поточьное, идеже Зосимѣ бесѣдовавши, успе. И придущее летъ пришедъ Зосима и обрѣтъ мощи ея погребшю льву звѣри, преднима ногама гробъ ископавшю промышлением Божиимъ.
 

15 июля. Святаго князя Володимира,[55] крестившаго всю Рускую землю. Сь бысть сын Святославль от племени варяжска, князь Володимир. Первое ко идоломь много тьщание творя по отцю преданию, да егда Бог въсхотѣ собѣ люди новы избрати, въдъхнувъ себе благодать Святаго Духа и възбнувъ, акы от сна, от лютаго идолослужения, и посла по всѣмъ языкомъ, испытая законъ ихъ: како вѣрують. И увѣдѣвъ святую грѣчьскую вѣру, яко свѣщю на свѣтилѣ, и рече въ себе: «Сице створю: пойду въ землю их, и плѣню грады их, и обрщю учителя». Да еже умысли, то створи. Шед и взя Корсунь и посла к цесарю грѣчьскому, глаголя: «Дай за мя сестру свою. Аще ли не даси, то створю граду твоему, якоже и сему створих». Он же отвѣща: «Нѣсть дѣ таковаго обычая крестьяномъ даяти за поганыя. Аще ли ся крестишь, то и се получишь, и вяще сего — Царство Небесное». И рече Володимиръ: «Тако створю. Пришедше от тебе съ царицею, крести мя». И въ то время впалъ бяше Володимѣръ в недугъ обѣма очима. И рече пославши цесарицу къ нему: «Аще не крестьшься, не избудеши болезни сея». Он же рече: «Крестите мя, ибо на то вы есмь призвалъ». И егда крестиша, и створися чюдо велье: вшедшю убо ему въ святую купѣль, и отверзостася ему очи, и бысть яко николиже имѣвъ недуга. Прозрѣвъ, похвали всѣхъ Бога, и просвѣщенъ бывъ, радовашеся душею и тѣлом.
 

И пришедъ къ Киеву, изби вся идолы: Перуна, Хорса, Дажебога и Мокошь и прочая вся кумиры. Посемь созва все множьство людий и заповѣда имъ креститися, нарекъ имъ день, рекъ: «Аще кто не обрящется утро на рѣцѣ, тъ будеть противенъ мне». И сниде на Почайну-рѣку всь възрастъ: мужи и жены и младенци свершени, иже стояху в водѣ ови до пояса, инии — до выя, а друзии бродяху; прозвутеры, по брегу стояще, молитвы глаголаху, яко над крестимыми. И оттолѣ наречеся мѣсто святое, идеже нынѣ церкы есть Петрова, и тъ бысть 1-я ходатай нашему спасению. Володимѣръ же възрѣвъ на небо, помолися за крестьяны, глаголя: «Призри на новопросвѣщеныя люди сия, и да же им, Господи, увѣдѣти тебе, истиньнаго Бога, утверди в них правую вѣру; и мнѣ помози, Господи, на супротивныя враги, да надѣяся на твою державу, попру козни его».
 

Повелѣ же людемъ ставити цьркви по всѣм градомъ, а сам создал церковь Святую Богородицю, удививъ. Пребывъ же нѣколико лѣтъ и преставися к Богу в 15 месяца июля. Тѣло же его положиша у церкви Святыя Богородица, юже самъ създа, и плакася его все множьство людий: бояре акы отца, людье акы заступника, сироты акы помощника, нищии и вдовицѣ яко печалника и кормителя.
 

Да како тя възможемъ по достоянию похвалити, створшаго дѣло равно апостолом? Хвалить убо Римская земля Петра и Павла, Асыя — Богословца Иоанна, Египетьская — Марка, Антиохийская — Лука, а Грѣчьская — Андрѣя, вся же Рускаяземля — тебе, Володимире[56]; яко Господня апостола, молебными песнями память твою празднующе, похвалныя вѣнца приносим ти, глаголюще: «Радуйся, Володимѣре, приимый венець отъ Вседержителя Бога; радуйся, святая главо, вожю и учителю нашь, имьже избывше отъ тмы, а свѣт познавше; радуйся, честное древо самого рая, иже възрасти намъ святѣи лѣторасли — святая мученика Бориса и Глеба, отъ неюже нынѣ сынове русьстии насыщаються, приемлюще недугомъ ицѣление; радуйся, дѣлателю вѣры Христовы, растерзавъ льстное тернье и раздрушивъ, взоравъ крещениемь всю землю и насѣявъ святыми книгами, от нихже жнють русьстии сынове пользныя рукояти покаянию. И друзии уже ядять нескудную пищу ѳъ Царствии Небеснѣмь, еяже трапезы сподобимся и мы, недостойные, кающеся о согрѣшении».