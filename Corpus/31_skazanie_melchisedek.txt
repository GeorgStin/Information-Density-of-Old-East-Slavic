О НИРОВѢ ЖЕНѢ
 

И жена Нирова Софонима неплоды сущи и не роди Нирови.
 

И бысть Софонима во время старости и в день смерти, и приа во чревѣ своем, а Ниръ, ерѣй, не спа с нею от дни, имже постави Господь в лице людей. Устыдѣся Софонима и потаися вся дни, и никтоже не увѣда от люди.
 

И бысть въ день рожества и помяну жену свою Ниръ и възва ю к собѣ во храмину, да побѣседуетъ с нею. И иде Софонима к мужу ея, се таи во чревѣ имущи во время рожества. И видѣвъ ю Ниръ, и постыдѣся ею зѣло, и рече к ней: «Что се сотворила еси, жено, и посрамила мя еси пред лицемъ всих людей? И нынѣ отиди от мене, — иди, идѣже еси зачала срамоту чрева твоего, да не осквръню руку моею о тебѣ и согрѣшу в лице Господне».
 

И отвѣща Софонима к мужу своему, глаголющи: «Се, господине мой, во время старости моеа, и не бысть во мнѣ унотьства, — ни вѣмъ, како зачатся безлобье чрѣва моего». Не вѣрова ей Ниръ, и глагола ей Ниръ второе: «Отиди от мене, егда како уражю тя и согрѣшу в лицѣ Господне».
 

И бысть егда Ниръ к жене своей глаголаше, и паде Софонима у ногу Нирову и умре. И оскорбѣ Ниръ зѣло, и рече в сердци своемъ: «Егда от Господа моего и бысть ей, — и нынѣ милостивъ и вѣченъ Господь, зане не бысть рука моя на ней». И явися Нирови архаггелъ Гаврилъ[1] и рече ему: «Не мни, яко жена твоя Софонима вины ради умре: сей же от нея родивыйся младенецъ — плод праведенъ есть, и егоже восприемлю на Рай,[2] да не будеши дару Божью отець».
 

И ускори Ниръ, и отвори двери храма своего, и иде ко брату своему Ною,[3] и повѣда ему все, елико бысть женѣ его. И ускори Ной ко клети брата своего и виде женѣ брата своего въ смерти, и утроба еа въ время рожества. И глагола Ной к Ниру: «Не буди печално тебѣ, Нире, брате мой, что покры Господь днесь срамоту нашу, имже не вѣсть никтоже от людей. И нынѣ подщимся погребемъ ю, и покрыетъ Господь бестудье наше». И положиша Софониму на одрѣ, облекоша в ризы чръны и затвориша двери. И изрыша гроб втайнѣ.
 

Егда изыдоша ко гробу еа, и изыде отрокъ из мертвеный Софонимы и сѣдяше на одрѣ. И вниде Ной и Ниръ погребсти Софониму и увѣдиша отрокъ седящь у мрътвены, сущая одѣание на немъ. И ужасеся Ной и Ниръ, зѣло бяше бо отрокъ свѣршенъ тѣломъ, глаголаше усты своими и благословяше Господа.
 

Смотряше его Ной и Ниръ зѣло, глаголаше: «Се от Господа есть, брате мой. И се печать святителства на пръсѣх его, и славенъ взоромъ». И рече Ной к Нирови: «Брате, се обновляет Господь кровь священиа по нас». И ускори Ниръ и Ной, и омысте отроча, и облекосте в ризы святительства, и дасть ему хлѣб благословеный ясть. И нарекосте имя ему: Мелхиседек.[4]
 

И прия Ной и Ниръ тѣло Софонимы, и совлекосте с нея ризы чръныя, омысте тѣло ея, и облекосте в ризы свѣтлыи и изрядны, и создаша ей гробъ. И иде Ной и Ниръ и Мелхиседекъ и погребоша ю честно явѣ.
 

И глагола Ной къ брату своему: «Поблюди отрока до времени втайнѣ, зане про ны рѣша людие по всей земли и нѣкако уздрѣша, умертвятъ его». И иде Ной на мѣсто свое.
 

И се вся безакониа по всей земли во дни Нировы. И тужаше Ниръ зѣло, паче отрочати, глаголя: «Что сотворю ему?» Простеръ Ниръ руцѣ свои на небо и призва Господа, глаголя: «Увы мнѣ, Господи вѣчный! Вся безакониа умножишася на земли во дни моя, и разумѣю аз, яко близъ есть скончание наше. И нынѣ, Господи, что есть видѣние отрока сего? И что есть суд его, или что сътворю ему, да не предръгнется с нами в погибели сей?»
 

Услыша Господь Нира, явися ему въ видѣнии нощнѣмъ и глагола ему: «Се уже, Нире, велико гибение бысть на земли, к тому не тръплю ни поносу, се аз мышлю вскорѣ низъпустѣти погубление велико на землю.[5] А о отрочати не печалуй, Нирѣ, зане аз помалѣ пошлю архаггела своего Гаврила, и прииметъ отрока и посадитъ его в Раи едемъстѣм, и не погибнетъ с погыбущими. А азъ показах и́; и будет ми ерѣй ерѣемъ в вѣкы Мелхиседекъ и сущи. И преставлю и́ в люди великы, сущаа мя».
 

И вставъ Ниръ от сна своего и благослови Господа, явльшагося ему, глаголя: «Благословенъ Господь, богъ отець наших, иже не дасть похулениа святительству моему во святителствѣ отець моих, яко глаголъ твой созда иерѣа велика в ложеснѣх Софонимлих, жены моея, зане не бысть мнѣ племени. И буди отрокъ сый во племени моего мѣсто и станет сынъ мой. И причтеши с рабы своими, с Сифомъ,[6] и Енофомъ,[7] и Русиемъ, и Миламом, и Рерухом, и Арусамом, и Наилем,[8] и Енохом,[9] и Мефусаиломъ,[10] и робомъ твоим Ниромъ. И Мелхиседекъ будетъ глава иерѣемъ в род инъ, видѣ бо, яко род сей в мятеже скончает ся и погибнут яко вси. И Ной, брат мой, схранится в род инъ всаждений, и от племени его востанут люди мнози.[11] И Мелхиседек станет глава иерѣемъ людия, единовластиа служащаа ти, Господи».
 

И бысть, егда сконца 40 дни въ кровѣ Нировѣ, и глагола Господь архаггелу Гаврилу: «Сниди на землю к Ниру жерцу, и возми отрока Мелхиседека сущаго и положи в Рай едемли въ хранитву, уже бо приближися время, и аз пущу вся воды на землю, и погибнут вся сущаа на земли. И воставлю в род ин, и Мелхиседекъ будетъ глава ерѣемъ в родѣ том».
 

И ускори Гаврилъ и слѣте нощию, и Ниръ бяше спя на одрѣ своемъ нощию. И явися ему Гаврил, глагола к нему: «Сице глаголеть Господь к Нирови: пусти отрока ко мнѣ, иже ти поручих». И не позна Ниръ глаголющаго къ нему, и мятешеся сердце его: «Егда, рече, увѣдающи людие отроча, возмуть и́ и убиют его, зане лукаво бысть сердце людско пред лицем Господнимъ». И отвѣща Гаврилу и рече: «Нѣсть у мене отрока, и не позна я глаголющаго ко мнѣ». И отвѣщав к нему Гаврилъ: «Не бойся, Нире, аз есми архаггелъ Гаврил, посла мя Господь. И се поимаю отрока твоего днесь, и иду с нимъ, и положу и́ в Раи едемьстем». И помяну Ниръ сонъ пръвый, вѣровавъ и отвѣщавъ Гаврилу: «Благословенъ Господь, пославый тя днесь ко мнѣ. И нынѣ благослови раба твоего Нира, и поими отрока, и сотвори ему, елико же глаголано к тобѣ». И взя Гаврил отрока Мелхиседека в нощь ту на крилѣ свои и положи в Раи едемъстѣм.
 

И вста Ниръ заутра, и иде в кровъ, и не обрѣте отрока. И бысть радость и скорбь Нирови зѣло, зане имяше отрока в сына мѣсто.
 

Богу нашему слава всегда — и нынѣ, и присно и в вѣкы вѣкомъ. Аминь.