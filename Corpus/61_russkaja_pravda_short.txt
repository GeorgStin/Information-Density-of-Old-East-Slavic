ПРАВДА РОСЬКАЯ
 

1. Убьеть муж мужа,[1] то мьстить брату брата, или сынови отца, любо отцю сына, или братучаду, любо сестрину сынови; аще не будеть кто мьстя, то 40 гривенъ за голову;[2] аще будеть русинъ,[3] любо гридинъ,[4] любо купчина, любо ябетникъ,[5] любо мечникъ,[6] аще изъгои[7] будеть, любо словенинъ, то 40 гривенъ положити за нь.
 

2. Или будеть кровавъ или синь надъраженъ, то не искати ему видока человѣку тому; аще не будеть на немъ знамениа никоторагоже, то ли приидеть видокъ; аще ли не можеть, ту тому конець; оже ли себе не можеть мьстити, то взяти ему за обиду 3 гривнѣ, а лѣтцю мъзда.[8]
 

3. Аще ли кто кого ударить батогомъ, любо жердью, любо пястью, или чашею, или рогомъ, или тылеснию,[9] то 12 гривнѣ; аще сего не постигнуть, то платити ему, то ту конець.
 

4. Аще утнеть мечемъ, а не вынемъ его, любо рукоятью, то 12 гривнѣ за обиду.
 

5. Оже ли утнеть руку, и отпадеть рука любо усохнеть, то 40 гривенъ.
 

6. Аще будеть нога цѣла или начьнеть храмати, тогда чада смирять.[10]
 

7. Аще ли персть утнеть которыи любо, 3 гривны за обиду.
 

8. А во усѣ 12 гривнѣ, а въ бородѣ 12 гривнѣ.
 

9. Оже ли кто вынезь мечь, а не тнеть, то тъи гривну положить.
 

10. Аще ли ринеть мужь мужа любо от себе любо к собѣ, 3 гривнѣ, а видока два выведеть; или будеть варягъ[11] или колбягъ,[12] то на роту.[13]
 

11. Аще ли челядинъ[14] съкрыется любо у варяга, любо у кольбяга,[15] а его за три дни не выведуть, а познають и въ третий день, то изымати ему свои челядинъ, а 3 гривнѣ за обиду.
 

12. Аще кто поѣдеть на чюжемъ конѣ, не прошавъ его, то положити 3 гривнѣ.
 

13. Аще поиметь кто чюжь конь, любо оружие, любо портъ, а познаеть въ своемь миру,[16] то взяти ему свое, а 3 гривнѣ за обиду.
 

14. Аще познаеть кто, не емлеть его, то не рци ему: «Мое», нъ рци ему тако:[17] «Поиди на сводъ,[18] гдѣ еси взялъ»; или не поидеть, то поручника за пять днии.
 

15. Аже гдѣ възыщеть на друзѣ проче, а он ся запирати почнеть, то ити ему на изводъ[19] пред 12 человѣка; да аще будеть обидя не вдалъ будеть, достоино ему свои скотъ, а за обиду 3 гривнѣ.
 

16. Аще кто челядинъ пояти хощеть, познавъ свои, то къ оному вести, у кого то будеть купилъ, а тои ся ведеть ко другому, даже доидеть до третьего, то рци третьему: вдаи ты мнѣ свои челядинъ, а ты своего скота ищи при видоцѣ.
 

17. Или холопъ ударить свободна мужа, а бѣжить въ хоромъ, а господинъ начнеть не дати его, то холопа пояти, да платить господинъ за нь 12 гривнѣ;[20] а за тымъ, где его налѣзуть удареныи тои мужь, да бьють его.
 

18. А иже изломить копье, любо щитъ, любо портъ, а начнеть хотѣти его деръжати у себе, то приати скота у него; а иже есть изломилъ, аще ли начнеть примѣтати, то скотомъ ему заплатити, колько далъ будеть на немъ.[21]
 

Правда уставлена руськои земли,[22] егда ся съвокупилъ Изяславъ,[23] Всеволодъ,[24] Святославъ,[25] Коснячко,[26] Перенѣгь,[27] Микыфоръ Кыянинъ,[28] Чюдинъ,[29] Микула.[30]
 

19. Аще убьють огнищанина[31] въ обиду, то платити за нь 80 гривенъ убиици, а людемъ не надобѣ; а въ подъѣздъномъ[32] княжи 80 гривенъ.
 

20. А иже убьють огнищанина в разбои, или убиица не ищуть, то вирное платити, в неиже вири[33] голова начнеть лежати.
 

21. Аже убиють огнищанина у клѣти,[34] или у коня, или у говяда, или у коровьѣ татьбы, то убити въ пса мѣсто.[35] А то же поконъ и тивуницу.
 

22. А въ княжи тивунѣ 80 гривенъ.
 

23. А конюхъ старыи у стада 80 гривенъ, яко уставилъ Изяславъ[36] въ своем конюсѣ, егоже убилѣ дорогобудьци.[37]
 

24. А въ сельскомъ старостѣ княжи и в ратаинѣмъ 12 гривнѣ.
 

25. А в рядовници[38] княжѣ 5 гривенъ.
 

26. А въ смердѣ[39] и въ холопѣ[40] 5 гривенъ.
 

27. Аще роба[41] кормилица любо кормиличицъ,[42] 12.
 

28. А за княжь конь, иже тои с пятномъ, 3 гривнѣ, а за смердѣи 2 гривнѣ, за кобылу 60 рѣзанъ, а за волъ гривну, а за корову 40 рѣзань, а третьякь 15 кунъ, а за лоньщину полъ гривнѣ, а за теля 5 рѣзанъ, за яря ногата, за боранъ ногата.
 

29. А оже уведеть чюжь холопъ любо робу, платити ему за обиду 12 гривнѣ.
 

30. Аще же приидеть кровавъ мужь любо синь, то не искати ему послуха.
 

31. А иже крадеть любо конь, любо волы, или клѣть, да аще будеть единъ кралъ, то гривну и тридесятъ рѣзанъ платити ему; или ихъ будеть 18,[43] то по три гривнѣ и по 30 рѣзанъ платити мужеви.
 

32. А въ княжѣ борти[44] 3 гривнѣ, любо пожгуть, любо изудруть.
 

33. Или смердъ умучать, а безъ княжа слова, за обиду 3 гривны; а въ огнищанинѣ, и в тивуницѣ, и въ мечници 12 гривънѣ.
 

34. А иже межу переореть любо перетесъ, то за обиду 12 гривнѣ.
 

35. А оже лодью украдеть, то за лодью платити 30 рѣзанъ, а продажи 60 рѣзанъ.
 

36. А въ голубѣ и въ куряти 9 кунъ, а въ уткѣ, и въ гусѣ, и въ жеравѣ, и въ лебеди 30 рѣзанъ; а продажи 60 рѣзанъ.
 

37. А оже украдуть чюжь песъ, любо ястребъ, любо соколъ, то за обиду 3 гривны.
 

38. Аще убьють татя на своемъ дворѣ, любо у клѣти, или у хлѣва, то тои убитъ; аще ли до свѣта держать, то вести его на княжь дворъ; а оже ли убьють, а люди будуть видѣли связанъ, то платити в немь.
 

39. Оже сѣно крадуть, то 9 кунъ; а въ дровехъ 9 кунъ.
 

40. Аже украдуть овъцу, или козу, или свинью, а ихъ будеть 10 одину овьцу укралѣ, да положать по 60 рѣзанъ продажи; а хто изималъ, тому 10 рѣзанъ.
 

41. А от гривне мечнику куна, а в десятину 15 кунъ, а князю 3 гривны, а от 12 гривну емъцю[45] 70 кунъ, а в десятину 2 гривнѣ, а князю 10 гривенъ.
 

42. А се поконъ вирныи: вирнику взяти 7 вѣдоръ солоду на недѣлю, тъже овенъ любо полоть, или двѣ ногатѣ; а въ среду рѣзану въже сыры, в пятницу тако же; а хлѣба по кольку могуть ясти, и пшена; а куръ по двое на день; конѣ 4 поставити и сути имъ на ротъ, колько могуть зобати; а вирнику 60 гривенъ[46] и 10 рѣзанъ и 12 вѣверици, а передѣ гривна; или ся пригоди в говѣние рыбами, то взяти за рыбы 7 рѣзанъ; тъ всѣхъ кунъ 15 кунъ на недѣлю; а борошна колько могуть изъясти; до недѣли же виру сберуть вирници. То ти урокъ Ярославль.
 

43. А се урокъ мостьниковъ:[47] аще помостивше мостъ, взяти от дѣла ногата, а от городници[48] ногата; аще же будеть ветхаго моста потвердити нѣколико доскъ, или 3, или 4, или 5, то тое же.